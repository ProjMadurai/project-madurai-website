---
title: 'கந்த புராணம் - பகுதி 12 - படலம் 14 - 20 (908-1562)'
weight: 318
authors:
- கச்சியப்ப சிவாச்சாரியார்
genres:
- புராணம்
---

---  

  

###  5. அனந்தன் சாப நீங்கு படலம் (1173-1210)  

  

1173புக்கதொரு பொழுதிலங்கண் முந்தோ ராலம்  

பொந்தினிடை இருந்தமலன் பொற்றாள் உன்னி  

மிக்கதவம் புரிமாலைங் கரத்து முன்னோன்  

மேவியது மனங்கொண்டு விரைவின் ஆங்கே  

அக்கணமே எதிர்சென்று வழுத்திக் காண  

அம்மையளித் தருள்சாபம் அகற லோடுஞ்  

சக்கரமே முதலியஐம் படைக ளேந்தித்  

தனாதுதொல்லைப் பேருருவந் தன்னைப் பெற்றான்.1

1174மாலோன்தொல் லுருவுதன்பால் மேவக் கண்டு  

மகிழ்சிறந்து சிவனருளை மனங்கொண் டேத்தி  

மேலோன்தன் முன்னரெய்தி வணக்கஞ் செய்து  

மீண்டுமவன் தனைத்துதித்து விமல நீயென்  

பாலோங்கு பூசனைகொண் டருளல் வேண்டும்  

பணித்தருள்க ஆதிபரா பரத்தின் பாலாய்  

மூலோங்கா ரப்பொருளாய் இருந்தாள் ன்னம்  

மொழிந்தருள்சா பந்தொலைத்த முதல்வ என்றான்.2

1175ஐங்கரன்றான் மாலுரைத்த மாற்றங் கேளா  

அன்னதுசெய் கெனஅருளி அங்கண் மேவக்  

கொங்குலவு மஞ்சனநீர் சாந்த மாலை  

கொழும்புகையே முதலியன கொண்டு போந்து  

சங்கரனார் மதலைதனை அருச்சித் தன்பால்  

தாவறுபண் ணியம்பலவுஞ் சால்பில் தந்து  

பொங்கியபால் அவியினொடு முன்ன மார்த்திப்  

போற்றியே இ·தொன்று புகலல் உற்றான்.3

1176வின்னாமம் புகல்கின்ற திங்கள் தன்னில்  

மிக்கமதி தனிலாறாம் பக்க மாகும்  

இந்நாளில் யானுன்னை அருச்சித் திட்ட  

இயறகைபோல் யாருமினி ஈறி லாவுன்  

பொன்னாரும் மலரடியே புகலென் றுன்னிப்  

பூசைபுரிந் திடவுமவர் புன்கண் எல்லாம்  

அந்நாளே அகற்றிநீ யுலவாச் செல்வம்  

அளித்திடவும் வேண்டுமி· தருள்க வென்றான்.  

(1. அமலன் - சிவன். ஐம்படை - சங்கு, சக்கரம், வாள், வில்,  

கதை என்பன.  

2. மேலோன் - இங்கு விநாயகக் கடவுள்.

3. பண்ணியம் - பலகாரங்கள்.  

பாலவி - பாற்சோறு. ஆர்த்தி - நிவேதித்து.  

4. வில் நாமம் புகல்கின்ற திங்கள் - மார்கழி மாதம். மிக்கமதி - சுக்கிலபட்சம். ஆறாம் பக்கம் - சஷ்டிதிதி.)4

1177மாயனுரை கேட்டலுநீ மொழிந்தற் றாக  

மகிழ்ந்தனநின் பூசையென மதித்துக் கூறி  

ஆயவனும் அயன்முதலா வுள்ளோர் யாரும்  

அன்பினொடு வாழ்த்திசைப்ப ஆகு என்னுந்  

தூயதொரூர் தியிலெய்திக் கணங்க ளானோர்  

சூழ்ந்துரக் கயிலையெனுந் துகடீர் வெற்பின்  

நேயமுடன் போந்தரனை வணக்கஞ் செய்து  

நீடருள்பெற் றேதொல்லை நிலையத் துற்றான்.5

1178வேறு  

அற்றை நாளில் அரியயன் ஆதியோர்  

நெற்றி யங்கண் நிமலன் பதங்களின்  

முற்று மன்பொடு மும்முறை தாழ்ந்தருள்  

பெற்று நீங்கினர் பேதுறல் நீங்கினார்.6

1179கரிமு கம்பெறு கண்ணுதற் பிள்ளைதாள்  

பரவி முன்னம் பணிந்தனர் நிற்புழி  

அருள்பு ரிந்திட அன்னதொர் வேலையில்  

பரிவி னாலொர் பரிசினைக் கூறுவார்.7

1180எந்தை கேண்மதி எம்மை அலைத்திடுந்  

தந்தி மாமுகத் தானவற் செற்றியால்  

உய்ந்து நாங்கள் உனதடி யோமிவண்  

வந்து நல்குகைம் மாறுமற் றில்லையே.8

1181நென்னல் காறும் நிகரில் கயாசுரன்  

முன்ன ராற்று முறைப்பணி எந்தைமுன்  

இன்ன நாட்டொட் டியற்றுதும் யாமென  

அன்ன செய்திரென் றான்அருள் நீர்மையான்.9

1182இத்தி றம்படும் எல்லையின் நின்றிடும்  

அத்த லைச்சுரர் யாவரும் அன்புறீஇக்  

கைத்த லத்தைக் கபித்தம தாக்கியே  

தத்தம் மத்தகந் தாக்கினர் மும்முறை.10

1183இணைகொள் கையை யெதிரெதிர் மாற்றியே  

துணைகொள் வார்குழை தொட்டனர் மும்முறை  

கணைகொள் காலுங் கவானுஞ் செறிந்திடத்  

தணிவி லன்பொடு தாழந்தெழுந் தேத்தினார்.11

1184இணங்கும் அன்புடன் யாருமி தாற்றியே  

வணங்கி நிற்ப மகிழ்சிறந் தான்வரை  

அணங்கின் மாமகன் அவ்வியல் நோக்கியே  

கணங்க ளார்த்தன கார்க்கட லாமென.  

(6. செற்றி - கொன்றருளினீர். மதி - முன்னிலையசை.  

10. கபித்த மது ஆக்கி - மூடிக்கொண்டு. மத்தகம் - நெற்றி.  

11. துணை - இரண்டு. கணைகொள்கால் - கணைக்கால். கவான் - தொடை.)12

1185நின்ற தேவர் நிமலனை நோக்கியே  

உன்றன் முன்னம் உலகுளர் யாவரும்  

இன்று தொட்டெமைப் போலிப் பணிமுறை  

நன்று செய்திட நல்லருள் செய்கென.13

1186கடனி றத்துக் கயமுகன் அத்திற  

நடைபெ றும்படி நல்கிஅ மரர்கோன்  

நெடிய மாலயன் நின்றுள ருக்கெலாம்  

விடைபு ரிந்து விடுத்தனன் என்பவே.14

1187அம்பு யக்கண் அரியயன் வாசவன்  

உம்பர் அவ்வரை ஒல்லையின் நீக்குறாத்  

தம்ப தந்தொறுஞ் சார்ந்தனர் வைகினார்  

தும்பி யின்முகத் தோன்றல் அருளினால்.15

1188முந்தை வத முதலெழுத் தாகிய  

எந்தை தோற்றம் இயம்பினம் இங்கினி  

அந்த மில்குணத் தாண்டகைக் கோர்குணம்  

வந்ததென் னென்றி மற்றது கேட்டிநீ.16

1189வேறு  

நற்குண முடைய நல்லோரும் நாடொணாச்  

சிற்குணன் ஆகுமச் சிவன்ப ராபரன்  

சொற்குண மூவகைத் தொடர்பும் இல்லதோர்  

நிர்க்குணன் அவன்செயல் நிகழ்த்தற் பாலதோ.17

1190பரவிய வுயிர்க்கெலாம் பாசம் நீக்குவான்  

அருளினன் ஆகியே அமலன் மாலயற்  

கிருதொழின் முறையினை ஈந்து மற்றவைக்  

குரியன குணங்களும் உள்ள வாக்கினான்.18

1191முடித்திடல் இயற்றுஎம முதல்வன் அத்தொழில்  

தடுப்பரும் வெஞ்சினந் தன்னில் முற்றுமால்  

அடுத்தவப் பான்மையால் அதன்கண் தாமதம்  

படுத்தினன் அத்திறம் பலருந் தேர்வரால்.19

1192மாமறை அளப்பில வரம்பில் ஆகமந்  

தோமற உதவியோர் தொன்ம ரத்திடைக்  

காமரு முனிவரர் கணங்கட் கன்னவை  

தாமத குணத்தனேல் சாற்ற வல்லனோ.  

(13. நிமலனை - விநாயகப் பெருமானை.  

இப்பணிமுறை - குட்டிக்கொண்டு தோப்புக்கரணம் போட்டு வழிபடுதலை.  

15. தும்பியின் முகத்தோன்றல் - கணபதி.  

16. அந்தமில் குணத்து ஆண்டகை - சிவபெருமான்.  

17. மூவகைக் குணம் - சாத்து விதம், இராசதம், தாமதம் என்னும் மூவகைக் குணம்.  

18. இருதொழில் - காத்தல், படைத்தல் என்பன.  

19. சங்காரத் தொழில் தாமத குணம் அமைந்துள்ளது என்க.  

20. அன்னவை - வேதசிவாகமங்கள். தாமத குணத்தனேல் - தாமதகுணத்தராயின்.)20

1193வாலிய நிமலமாமம் வடிவங் கண்ணுதல்  

மேலவன் எய்துமோ வேதம் விஞ்சையின்  

மூலமென் றவனையே மொழியு மோவிது  

சீலமில் லார்க்கெவன் தேற்றும் வண்ணமே.21

1194இமையவர் யாவரும் இறைஞ்சுங் கண்ணுதல்  

விமலன்அன் றிறுதியை விளைக்கும் பண்பினால்  

தமகுணன் என்றியத் தன்மை செய்கையால்  

அமைகுண மியற்குணம் அறியற் பாலதோ.22

1195ஈத்தலும் அளித்தலும் இயற்று வோர்க்குவ  

சாத்திக ராசதந் தத்தஞ் செய்கையின்  

மாத்திரை யல்லது மற்ற வர்க்கவை  

பார்த்திடின் இயற்கையாப் பகர லாகுமோ.23

1196அக்குண மானவை அளிக்குஞ் செய்கையால்  

தொக்குறும் இயற்கையத் தொல்லை யோர்கள்பால்  

இக்குண மல்லதோர் இரண்டுஞ் சேருமால்  

முக்குண நெறிசெலும் முனிவர் தேவர்போல்.24

1197நேமியாற் குருவெலாம் நீல மாயதுந்  

தோமறு கடலிடைத் துயில்கொள் பான்மையும்  

மேமுறும் அகந்தையும் பிறவு மெய்துமேல்  

தாமத ராசதந் தானு முற்றவே.25

1198அறிவொருங் குற்றுழி அனையன் கண்ணுதல்  

இறைவனை வழிடீஇ ஏத்தி இன்னருள்  

நெறிவரு தன்மையும் நீடு போதமும்  

பெறுதலிற் சாத்திக முறையும் பெற்றுளான்.26

1199மேனிபொற் கென்றலின் விமல வான்பொருள்  

நானெனும் மருட்கையின் நவையில் ஈசனைத்  

தானுணர் தௌ¤வினில் தவத்திற் பூசையில்  

ஆனது குணனெலாம் அயன்ற னக்குமே.27

1200ஆதலின் விருப்புடன் அல்ல தெய்தினோர்  

ஓதிய குணவிதத் துவர் கண்ணுதல்  

நாதனுக் கனையது நணுகு றாமையால்  

பேதைமை ஒருகுணம் அவன்கட் பேசுதல்.28

1201மூன்றென உளபொருள் யாமும் முன்னமே  

ஈன்றவன் கண்ணுதல் என்னும் நான்மறை  

சான்றது வாகுமால் தவத்தர்க் கென்னினும்  

ஆன்றதோர் அவன்செயல் அறியற் பாலதோ.  

(23. படைத்தல் தாழிலில் சாத்துவித குணமும், காத்தல் தொழிலில்  

இராசத குணமும் உள்ளன என்க.

27. மருட்கை - மயக்கம்.  

28. மூன்றென உள பொருள் யாவும் - மும்மாயா தத்துவப் பொருள்  

அனைத்தையும்.)29

1202செங்கண்மால் முதலிய தேவர் ஏனையோர்  

அங்கவர் அல்லவை அகத்துள் வைகியே  

னுங்குமா யாவையும் இயற்று கின்றதோர்  

சங்கரன் ஒருகுணச் சார்பின் மேவுமோ.30

1203ஈறுசெய் முறையினை எண்ணித் தாமதங்  

கூறினர் அல்லது குறிக்கொள் மேலையோர்  

வேறொரு செய்கையின் விளம்பி னாரலர்  

ஆறணி செஞ்சடை அமல னுக்கரோ.31

1204வேறு  

என்றிவை பலவுந் தூயோன் இசைத்தலும் இனைய வெல்லம்  

வன்றிறல் வெறுக்கை எய்தி மயங்கலால் தக்கன் என்னும்  

புன்றொழில் புரியுந் தீயோன் பொறுத்திலன் புந்தி மீது  

நன்றென அறிதல் அதற்றான் ஒருசில நவிலல் உற்றான்.32

1205முனிவகேள் பலவும் ஈண்டு மொழிவதிற் பயனென் வௌ¢ளிப்  

பனிவரை உறையும் நுங்கோன் பகவனே எனினு மாக  

அனையவன் தனக்கு வேள்வி அவிதனை உதவேன் நீயும்  

இனியிவை மொழியல் போதி என்செயல் முடிப்பன் என்றான்.33

1206வேறு  

வளங்குலவு தக்கனிது புகன்றிடலுந்  

ததீசிமுனி மனத்திற் சீற்றம்  

விளைந்ததுமற் றவ்வளவில் வெருவியது  

வடவையழல் விண்ணோர் நெஞ்சந்  

தளர்ந்ததுபொன் மால்வரையுஞ் சலித்தந்தக்  

குலகிரியுந் தரிப்பின் றாகி  

உளைந்தனவே லைகள்ஏழும் ஒடுங்கியன  

நடுங்கியதிவ் வுலகம் எல்லாம்.34

1207அக்கணமே முனிவரன்தன் பெருஞ்சீற்றந்  

தனைநோக்கி அந்தோ என்னால்  

எக்குவடும் எக்கிரியும் எக்கடலும்  

எவ்வுலகும் யாவும் யாருந்  

தக்கன்ஒரு வன்பொருட்டால் தளர்ந்திடுமோ  

எனமுனிவு தணிந்து தற்சூழ்  

ஒக்கலாடும் அவணெழுந்து சிறுவிதியின்  

முகநோக்கி ஒன்று சொல்வான்.35

1208சங்கரனை விலக்கியின்று புரிகின்ற  

மகஞ்சிதைக தக்க நின்னோ  

டிங்குறையும் அமரரெலாம் அறிவுறவின்  

னேயென்னா இசைத்துப் பின்னர்  

அங்கணுறு மறையோர்தம் முகநோக்கி  

அந்தணரில் அழிதூ வானீர்  

உங்கள்குலத் தலைமைதனை இழந்திட்டீர்  

கேண்மினென உரைக்கல் உற்றான்.36

1209பேசரிய மறைகளெலாம் பராபரன்நீ  

எனவணங்கிப் பெரிது போற்றும்  

ஈசனையும் அன்பரையும் நீற்றொடுகண்  

டிகையினையும் இகழ்ந்து நீவிர்  

காசினியின் மறையவராய் எந்நாளும்  

பிறந்திறந்து கதியு றாது  

பாசமத னிடைப்பட்டு மறையுரையா  

நெறியதனிற் படுதிர் என்றான்.37

1210இனையநெறி யாற்சாபம் பலவுரைத்துத்  

ததீசிமுனி இரண்டு பாலும்  

முனிவர்தொகை தற்சூழத் தானுறையும்  

ஆச்சிரம முன்னிச் சென்றான்  

அனையவன்தன் பின்னாகத் தக்கனென்போன்  

பெருந்தகவும் ஆற்றும் நோன்பும்  

புனைபுகழுஞ் செழுந்திருவும் ஆற்றலுமாம்  

மனச்செருக்கும் போயிற் றன்றே.  

(31. ஈறு செய்முறை - சங்காரத் தொழில்.  

33. மொழியல் - உரையாதே.  

போதி - போவாய்.

35. முனிவு - கோபம். ஒக்கல் - சுற்றத்தினர்.  

36. அழிதூவானீர் - பேடியாயுள்ளவர்களே.  

37. மறையுரையாநெறி - அவைதிக மார்க்கம். படுதிர் - புகுதிர்.)38  

ஆகத் திருவிருத்தம்-1210  

  

###  6. தானப் படலம் (

1211-1256 )  

  

1211போனதோர் பொழுதிலவன் துவசமிற்ற  

மகத்தூணிற் பொருக்கென் றெய்திக்  

கானுலா வியகொடியுங் கழுகுமிடைந்  

தனயாருங் கலங்கத் தானே  

மானமார் வேதவல்லி மங்கலநா  

ணுங்கழன்ற மற்றித் தன்மை  

ஆனதோர் துன்னிமித்தம் பலவுண்டால்  

முடிவோன்கண் அவையு றாவோ.1

1212வேறு  

இந்த வாறுதுன் னிமித்தங்கள் பலநிகழ்ந் திடவுஞ்  

சிந்தை செய்திலன் சிறுவதும் அஞ்சிலன் தீயோன்  

தந்தை தன்னையும் நாரணன் தன்னையுந் தகவால்  

முந்து பூசனை புரிந்தனன் முகமன்கள் மொழியா.2

1213மற்றை வானவர் யாவர்க்கும் முனிவர்க்கும் மரபால்  

எற்று வேண்டிய அவையெலாம் நல்கியே இதற்பின்  

பெற்ற மங்கையர் தமக்கும்மா மருகர்க்கும் பெரிதும்  

அற்ற மில்லதோர் மங்கலத் தொல்சிறப் பளித்தான்.3

1214நாலு மாமுகக் கடவுள்சேய் இத்திறம் நல்கி  

மாலும் யாவருங் காத்திடத் தீத்தொழில் மகஞ்செய்  

வேலை நோக்கியே தொடங்கினன் அவ்விடை வேள்விச்  

சாலை தன்னிடை நிகழ்ந்தன சாற்றுவன் தமியேன்.4

1215முன்னரே தக்கன் ஏவலும் வினைசெயல் முறையால்  

மன்னு தேனுவோ ராடகச் சாலையின் மாடே  

பொன்னின் மால்வரை நடுவுசேர் வௌ¢ளியம் பொருப்பை  

அன்ன தாமென அன்னமாம் பிறங்கலை அளித்த.5

1216ஏதம் நீங்கிய தீயபால் அடிசிலும் எண்ணில்  

பேத மாகிய முதிரையின் உண்டியும் பிறவாம்  

ஓத னங்களும் வீற்றுவீற் றாகவே உலகின்  

மாதி ரங்களிற் குலகிரி யாமென வகுத்த.6

1217நெய்யி னோடளாய் விரைகெழு நுண்டுகள் நீவிக்  

குய்யின் ஆவியெவ் வுலகமும் நயப்புறக் குழுமி  

வெய்ய தாகிய கருனைகள் திசைதொறும் மேவும்  

மையல் யானைக ளாமென வழங்கிற்று மாதோ.7

1218அண்ணல் சேர்வெந்தை (1)தோயவை நொலையலே ஆதிப்  

பண்ணி யங்களுந் தாரமுங் கனிவகை பலவும்  

மண்ணின் மேலுறு கிரியெலாங் குலகிரி மருங்கு  

நண்ணி னாலெனத் தொகுத்தன யாவரும் நயப்ப.  

/*பா-ம் - (1) தோசையே)8

1219விருந்தி னோர்கொள விழுதுடன் பால்தயிர் வௌ¢ளந்  

திருந்து கங்கையும் யமுனையு மாமெனச் செய்த  

அருந்தும் உண்டிகள் யாவையும் வழங்குகோ அதனில்  

பொருந்து கின்றது தந்ததென் றாலது புகழோ.9

1220தாவில் பாளித மான்மதஞ் சாந்துதண் பனிநீர்  

நாவி வௌ¢ளடை செழும்பழுக் காயொடு நறைமென்  

பூவு மேனைய பொருள்களும் நல்கின புகழ்சேர்  

தேவர் கோமகன் பணிபுரி கின்றதோர் தேனு.10 (1. துவசம் - கொடி. கொடி - காகம். மங்கல நாண் - திருமங்கலியம்.  

2. சிறுவதும் - சிறிதும். மொழியா - மொழிந்து.

4. தமியேன் - அடியேன்.  

5. ஆடகச்சாலை - பொன்மயமான பாகசாலை.  

அன்னமாம் பிறங்கல் - சோறாகிய மலை.

6. முதிரை - கடலை.  

ஓதனம் - சோறு.

7. நீவி - கலந்து. குய் - தாளிப்பு.  

கருனைகள் - பொரிக்கறிகள்.  

8. வெந்தை - பிட்டு. தோயவை - தோசை. நொலையல் - அப்பம்.  

பண்ணியங்கள் - பலகாரங்கள். தாரம் - அருமைப் பண்டங்கள்.  

9. விழுது - நெய். கோ - காமதேனு.

10. பாளிதம் - கர்ப்பூரம்.  

மான்மதம் - கஸ்தூரி. நாவி புனுகு. வௌ¢ளடை - வெற்றிலை.  

பழுக்காய் - பாக்கு. நறை - தேன். தேனு - காமதேனு.)

1221ஆவ திவ்வகை யாவது நல்கியே அங்கண்  

மேவு கின்றது மணியும்அச் சங்கமும் வியன்சேர்  

காவும் அம்புய நிதியமுந் தக்கனாங் கடியோன்  

ஏவ லாலருட் சாலையில் அடைந்தன இமைப்பில்.11

1222கணித மில்லதோர் பரிதிகள் மேனியிற் கஞலும்  

மணிக ளோர்புடை தொகுத்தன ஆடக வரைபோல்  

அணிகொள் காஞ்சன மோர்புடை தொகுத்தன அம்பொற்  

பணிக ளாடைக ளோர்புடை தொகுத்தன படைத்தே.12

1223மற்றும் வேண்டிய பொருளெலாம் உதவிஅம் மருங்கில்  

உற்ற வேலைஅத் தக்கன தேவலின் ஒழுகா  

நிற்றல் போற்றிய முனிவரர் யாவரும் நிலத்தோர்க்  

கிற்றெ லாமிவண் வழங்குதும் யாமென இசைத்தார்.13

1224வேறு  

இன்ன வேலையில் இச்செயல் யாவையும்  

முன்ன மேயுணர் முப்புரி நூலினர்  

துன்னி மேயமனந் தூண்டவந் தொல்லையில்  

அன்ன சாலை தனையணைந் தாரரோ.14

1225சாலை காண்டலுந் தக்கனை ஏத்தியே  

பாலர் தன்மையிற் பாடினர் ஆடினர்  

கோல மார்பிற் குலாவிய வெண்டுகில்  

வேலை யாமென வீசிநின் றார்த்துளார்.15

1226மிண்டு கின்றஅவ் வேதியர் தங்களைக்  

கண்டு வம்மின் கதுமென நீரெனாக்  

கொண்டு சென்று குழுவொடி ருத்தியே  

உண்டி தன்னை உதவுதல் மேயினார்.16

1227மறுவில் செம்பொன் மணிகெழு தட்டைகள்  

இறுதி யில்லன யாவர்க்கும் இட்டுமேல்  

நறிய உண்டிகள் நல்கியின் னோர்தமக்  

குறவி னாரென ஊட்டுவித் தார்அவண்.17

1228அன்ன காலை அரும்பசி தீர்தரத்  

துன்ன வுண்டுஞ் சுவையுடைத் தாதலால்  

உன்னி உன்னியிவ் வுண்டிகள் சாலவும்  

இன்னம் வேண்டு மெனவுரைப் பார்சிலர்.18 (11. மணி - சிந்தாமணி. சங்கம் - சங்கநிதி. கா - கற்பகத்தரு.  

அம்புயநிதி - பதுமநிதி.

12. கஞலும் - விளங்குகின்ற. ஆடகம்,  

காஞ்சனம் - இவைகள் பொன்களின் வகைகள்.  

17. தட்டைகள் - தாம்பாளங்கள்.)1229குற்ற மொன்றுள கூறுவ தென்னினி  

நற்றவஞ் செய்து நான்முக னால்இவண்  

உற்ற உண்டி யெலாமுண ஓர்பசி  

பெற்றி லோமெனப் பேதுறு வார்சிலர்.19

1230வீறு முண்டி மிசைந்திட வேண்டும்வாய்  

நூறு நூற தெனநுவல் வார்தமை  

ஏற வேண்டு மிதிலமை யாதெனச்  

சீறி யேயிகல் செய்திடு வார்சிலர்.20

1231புலவர் கோன்நகர் போற்றிய தேனுவந்  

தலகில் இவ்வுண வாக்கிய தாலெனாச்  

சிலர்பு கன்றனர் தேக்கிட உண்மினோ  

உலவ லீரென ஓதுகின் றார்சிலர்.21

1232அறிவி லாத அயன்மகன் யாகம்இன்  

றிறுதி யாமென் றிசைத்தனர் அன்னது  

பெறுதி யேனுமிப் பேருண வேநமக்  

குறுதி வல்லையில் உண்மினென் பார்சிலர்.22

1233உண்டி லேம்இவண் உண்டதில் ஈதுபோற்  

கண்டி லேம்ஒரு காட்சியும் இன்பமுங்  

கொண்டி லேம்இன்று கொண்டதில் ஈசனால்  

விண்டி லேம்எனின் மேலதென் பார்சிலர்.23

1234எல்லை யில்லுண வீயும்இத் தேனுவை  

நல்ல நல்லதொர் நாண்கொடி யாத்திவண்  

வல்லை பற்றிநம் மாநக ரிற்கொடு  

செல்லு தும்மெனச் செப்புகின் றார்சிலர்.24

1235மக்கள் யாவரும் வானவர் யாவரும்  

ஒக்கல் யாவரும் உய்ந்திட வாழ்தலால்  

தக்கன் நோற்ற தவத்தினும் உண்டுகொல்  

மிக்க தென்று விளம்புகின் றார்சிலர்.25

1236மைந்தன் இட்டன மாந்திட நான்முகன்  

தந்தி லன்வயின் சாலவும் ஆங்கவன்  

சிந்தை மேலழுக் காறுசெய் தானெனா  

நொந்து நொந்து நுவலுகின் றார்சிலர்.26

1237குழுவு சேர்தரு குய்யுடை உண்டிகள்  

விழைவி னோடு மிசைந்தன மாற்றவும்  

பழுதி லாவிப் பரிசனர் தம்மொடும்  

எழுவ தெப்படி என்றுரைப் பார்சிலர்.27 (20. வீறும் - மிக்க. இகல் - சண்டை.  

21. புலவர்கோன் - இந்திரன்.  

25. ஒக்கல் - சுற்றம்.  

27. குழுவு - (வாசனைப்) பொருள்களின் கூட்டம்.பரிசனர் - நட்பினர்.)

1238இந்த நல்லுண வீண்டு நுகர்ந்திட  

நந்தம் மைந்தரை நம்மனை யாங்கொடு  

வந்தி லம்மினி வந்திடு மோவெனாச்  

சிந்தை செய்தனர் செப்புகின் றார்சிலர்.28

1239அன்ன பற்பல ஆர்கலி யாமெனப்  

பன்னி நுங்கும் பனவர்கள் கேட்டனர்  

என்ன மற்றவை யாவையும் ஆர்தர  

முன்ன ளித்து முனிவர் அருத்தினார்.29

1240அருத்தி மிச்சில் அகற்றி அருந்தவ  

விருத்தி மேவிய வேதியர் தங்களை  

இருத்தி மற்றொர் இருக்கையில் வாசநீர்  

கரைத்த சந்தின் கலவை வழங்கினார்.30

1241நளிகு லாவிய நாவி நரந்தம்வெண்  

பளிதம் வௌ¢ளடை பாகுடன் ஏனவை  

அளியு லாவும் அணிமலர் யாவையும்  

ஔ¤று பீடிகை உய்த்தனர் நல்கினார்.31

1242அரைத்த சாந்தம் அணிந்துமெய் எங்கணும்  

விரைத்த பூந்துணர் வேய்ந்துபைங் காயடை  

பரித்து நின்ற பனவர்புத் தேளுறுந்  

தருக்க ளாமெனச் சார்ந்தனர் என்பவே.32

1243ஆன பான்மையில் அந்தணா யாவரும்  

மேன காதலின் வெய்தென ஏகியே  

வான மண்ணிடை வந்தென ஏர்கெழு  

தான சாலை தனையடைந் தார்களே.33

1244அடையும் வேலை அயனருள் காதலன்  

விடையி னால்அங்கண் மேவு முனிவரர்  

இடைய றாதவர்க் கீந்தனர் ஈந்திடுங்  

கொடையி னால்எண்ணில் கொண்டலைப் போன்றுளார்.34

1245பொன்னை நல்கினர் பூணொடு பூந்துகில்  

தன்னை நல்கினர் தண்சுட ரோனென  

மின்னை நல்கும் வியன்மணி நல்கினர்  

கன்னி யாவுங் கறவையும் நல்கினார்.35

1246படியி லாடகப் பாதுகை நல்கினர்  

குடைகள் நல்கினர் குண்டிகை நல்கினர்  

மிடையும் வேதியர் வேண்டிய வேண்டியாங்  

கடைய நல்கினர் அங்கைகள் சேப்பவே.36 (29. ஆர்கலி - கடல். பன்னி - கூறி. நுங்கும் - உண்ணும்.  

பனவர்கள் - அந்தணர்கள்.

30. மிச்சில் - எச்சில்.  

31. நாவி - புனுகு. நரந்தம் - கஸ்தூரி.  

33. தானசாலை - தானம் வழங்கும் இடம்.  

34. இங்குத் தானங்களை வரையறை இன்றி வழங்கினார்கள் என்க.  

35. கன்னிஆ - கன்னிப் பசு; கடாரி. கறவை - கன்றுடைய பசு.)

1247இந்த வண்ணம் இறையதுந் தாழ்க்கிலர்  

முந்து நின்ற முனிவரர் ஆண்டுறும்  

அந்த ணாளர்க் கயினியொ டாம்பொருள்  

தந்து நின்று தயங்கினர் ஓர்புடை.37

1248அற்ற மில்சிறப் பந்தணர் ஆயிடைப்  

பெற்ற பெற்ற பெருவளன் யாவையும்  

பற்றி மெல்லப் படர்ந்தனர் பற்பல  

பொற்றை செய்தனர் போற்றினர் ஓர்புடை.38

1249வரத்தி னாகும் வரம்பில் வெறுக்கைதம்  

புரத்தி னுய்த்திடும் புந்தியில் அன்னவை  

உரத்தி னால்தமக் கொப்பரும் வேதியர்  

சிரத்தின் மேற்கொடு சென்றனர் ஓர்புடை.39

1250அரிதன் ஊர்தியும் அன்னமும் கீழ்த்திசை  

அரிதன் ஊர்தியும் ஆங்கவன் மாக்களும்  

அரிதன் ஊர்தியும் ஆருயிர் கொண்டிடும்  

அரிதன் ஊர்தியும் ஆர்ப்பன ஓர்புடை.40

1251தான மீது தயங்கிய தேவரும்  

ஏனை யோர்களும் இவ்விடை ஈண்டலின்  

மீன மார்தரு விண்ணென வெண்ணிலா  

மான கோடி மலிகின்ற ஓர்புடை.41

1252நரம்பின் வீணை ஞரலுறும் வேய்ங்குழல்  

பரம்பு தண்ணுமை பண்ணமை பாடல்நூல்  

வரம்பின் ஏய்ந்திட வானவர் வாடவே  

அரம்பை மார்கள்நின் றாடினர் ஓர்புடை.42

1253தேவர் மாதருஞ் சிற்சில தேவருந்  

தாவி லாமகச் சாலையின் வைகிய  

காவு தோறுங் கமல மலர்ந்திடும்  

ஆவி தோறும்உற் றாடினர் ஓர்புடை.43

1254வேத வல்லி வியப்புடன் நல்கிய  

காதல் மாதருங் காமரு விண்ணவர்  

மாத ராருஞ் சசியும் மகத்திரு  

ஓதி நாடியங் குற்றனர் ஓர்புடை.44

1255இனைய பற்பல எங்கணும் ஈண்டலிற்  

கனைகொள் பேரொலி கல்லென ஆர்த்தன  

அனையன் வேள்விக் ககன்கடல் யாவையுந்  

துனைய வந்தவண் சூழ்ந்தன போலவே.

4518

1256ஊன மேலுறும் உம்பரும் இம்பரும்  

ஏன காதலின் மிக்கவண் ஈண்டுவ  

வான யாறு வருந்தி யும்புவித்  

தான யாறுந் தழீஇயின போன்றவே.46 (37. அயினி - சோறு.

38. பொற்றை - மலை.  

39. வெறுக்கை - செல்வம்.

40. கீழ்த்திசை அரி - இந்திரன்; இவன்  

ஊர்தி ஐராவதம். மாக்கள் - இங்கு உச்சைச் சிரவ முதலிய குதிரைகள்.  

அரிதன் ஊர்தி அக்கினி தேவன் வாகனமான ஆட்டுக்கடா.  

41. தானமீது - சுவர்க்கத்தில்.

42. ஞரலுறும் - ஒலிக்கும்.  

43. மகச்சாலை - யாகசாலை. ஆவி - வாவிகள்.  

46. ஊனம் மேலுறும் - வருங்காலத்தில் துன்பமடையும்.) ஆகத் திருவிருத்தம்-1256  

-----  

  

###  7. வேள்விப் படலம் (1257-1265)  

  

1257இகந்த சீர்பெறும் இப்பெருஞ் சாலையில்  

அகந்தை மிக்க அயன்பெருங் காதலன்  

மகம்பு ரிந்தது மற்றது சிந்திடப்  

புகுந்த வாறும் பொருக்கெனக் கூறுகேன்.1

1258வேறு  

மருத்து ழாய்முடி மாலயன் பாங்குற மகத்தின்  

கருத்த னாகிய தீயவன் முன்னமே கருதி  

வரித்த மேலவர் தங்களை நோக்கியே மரபின்  

இருத்து முத்தழல் என்றலும் நன்றென இசைந்தார்.2

1259முற்றும் நாடிய இருத்தினோர் அரணியின் முறையால்  

உற்ற அங்கியை வேதிகைப் பறப்பைமேல் உய்த்துச்  

சொற்ற மந்திர மரபினால் பரிதிகள் சூழ்ந்து  

மற்று முள்ளதோர் விதியெலாம் இயற்றினர் மன்னோ.3

1260ஆங்கு முத்தழல் விதிமுறை செய்தலும் அயன்சேய்  

பாங்கர் உற்றிடும் இருத்தினர் யாரையும் பாரா  

நீங்கள் உங்களுக் காகிய செய்கையை நினைந்து  

தூங்கல் இன்றியே புரிமினோ கடிதெனச் சொன்னான்.4

1261சொன்ன வாசகங் கேட்டலும் இருத்தினோர் தொகையின்  

முன்ன மாகிய அம்மகந் தனக்கவி முழுதும்  

வன்னி யாதியாஞ் சமிதையுந் தருப்பையும் மற்றும்  

இன்ன போல்வதுங் கொடுவழங் கினர்களா றிருவர்.5

1262அந்த வேள்விசெய் வித்தனர் ஒருவரால் அவிகள்  

எந்தை எல்லவர் கொள்ளவே அவரவர்க் கிசைத்த  

மந்தி ரந்தனைப் புகன்றனர் ஒருவர்அவ் வானோர்  

தந்த மைக்குறித் தழைத்தனர் ஒருவர்பேர் சாற்றி.6

1263மற்ற வார்க்கெலாம் அமைந்திடும் அவிகளை மலர்க்கை  

பற்றி யங்கிவாய் அளித்தனர் ஒருவர்அப் பரிசின்  

அற்றம் நோக்கியே இருந்தனர் ஒருவர்அங் கதற்கு  

முற்றும் நல்லருள் புரிந்தனர் ஒருவரம் முதல்போல்.7

1264இருத்தி னோர்களும் பிறரும்ஈ தியற்றுழி யாக  

கருத்த னாகிய தக்கன்அத் தேவரைக் கருதிப்  

பரித்து நுங்குதிர் என்றவி புரிதொறும் பகர்ந்தே  

அருத்தி உற்றனன் கடவுளர் தமக்கெலாம் அமுதின்.8

1265திருந்து கின்றநற் சுவையினால் தூய்மையால் திகழும்  

மருந்து போன்றன என்னினும் உயிர்தொறும் மனத்தும்  

இருந்த எம்பிரான் அன்றியே மிசைதலின் இமையோர்க்  

கருந்தும் நீரலா நஞ்சென லாகிய அவிகள்.9 (1. இகந்த - அளவு கடந்த.

2. மரு - வாசனை. மகத்தின் கருத்தன் -  

யாக கருத்தா.  

3. இருத்தினோர் - வேள்வியில் ஆசாரியனுக்கு ஒத்தாசை செய்பவர்;  

சாதகாசாரியர். அரணி - தீக்கடைக்கோல். அங்கி - அக்கினி.  

பறப்பை - நெய் விடு கருவிகள். பரிதிகள் - யாக மேடைகள்.  

5. வன்னியாதியாம் சமிதை - வன்னி முதலிய சமித்துக்கள்.  

இருத்தினோர் ஆறு இருவர் என்க.  

7. அங்கிவாய் அளித்தனர் - அக்கினிமூலமாக அளித்தனர்.  

9. உயிர்தொறும் மனத்தும் இருந்த எம்பிரான் - சிவபெருமான்.  

அருந்தும் நீரலா - உண்ணத்தகாத.)  

ஆகத் திருவிருத்தம்-1265  

  

###  8. உமைவரு படலம் (1266-1326 )  

  

1266பேசுமிவ் வேள்வி பிதாமகன் மைந்தன்  

நாசம் விளைந்தட நாடி இயற்ற  

மாசறு நாரத மாமுனி யுற்றே  

காசினி மேலிது கண்டனன் அன்றே.1

1267கண்டனன் ஆலமர் கண்டனை நீக்கிப்  

புண்டரி கந்திகழ் புங்கவன் மைந்தன்  

அண்ட ருடன்மகம் ஆற்றினன் அன்னான்  

திண்டிறல் கொல்லிது செய்திடல் என்னா.2

1268எண்ணிய நாரதன் எவ்வு லகுஞ்செய்  

புண்ணிய மன்னதொர் பூங்க யிலாயம்  

நண்ணிமுன் நின்றிடு நந்திகள் உய்ப்பக்  

கண்ணுதல் சேவடி கைதொழு துற்றான்.3

1269கைதொழு தேத்திய காலஅன் னானை  

மைதிகழ் கந்தர வள்ளல்கண் ணுற்றே  

எய்திய தென்னிவண் இவ்வுல கத்தில்  

செய்திய தென்னது செப்புதி என்றான்.4

1270எங்கணு மாகி இருந்தருள் கின்ற  

சங்கரன் இம்மொழி சாற்றுத லோடும்  

அங்கது வேலையில் அம்முனி முக்கட்  

புங்கவ கேட்டி யெனப்புகல் கின்றான்.5

1271அதிர்தரு கங்கை அதன்புடை மாயோன்  

விதிமுத லோரொடு மேதகு தக்கன்  

மதியிலி யாயொர் மகம்புரி கின்றான்  

புதுமையி தென்று புகன்றனன் அம்மா.6

1272ஈங்கிது கூறலும் எம்பெரு மான்றன்  

பாங்கரின் மேவு பராபரை கேளா  

ஆங்கவன் மாமகம் அன்பொடு காண்பான்  

ஓங்கு மகிழ்ச்சி உளத்திடை கொண்டாள்.7

1273அங்கணன் நல்லரு ளால்அனை யான்றன்  

பங்குறை கின்றனள் பாங்கரின் நீங்கி  

எங்கள் பிரானை எழுந்து வணங்கிச்  

செங்கை குவித்திது செப்புத லுற்றாள்.8

1274தந்தை எனபடு தக்கன் இயற்றும்  

அந்த மகந்தனை அன்பொடு நோக்கி  

வந்திடு கின்றனன் வல்லையில் இன்னே  

எந்தை பிரான்விடை ஈகுதி என்றாள்.9

1275என்றலும் நாயகன் ஏந்திழை தக்கன்  

உன்றனை எண்ணலன் உம்பர்க ளோடும்  

வன்றிறல் எய்தி மயங்குறு கின்றான்  

இன்றவன் வேள்வியில் ஏகலை என்றான்.10

1276இறையிது பேசலும் ஏந்திழை வேதாச்  

சிறுவ னெனப்படு தீயதொர் தக்கன்  

அறிவிலன் ஆகும் அவன்பிழை தன்னைப்  

பொறுமதி என்றடி பூண்டனள் மாதோ.11

1277பூண்டனள் வேள்வி பொருக்கென நண்ணி  

மீண்டிவண் மேவுவல் வீடருள் செய்யுந்  

தாண்டவ நீவிடை தந்தருள் என்றாள்  

மாண்டகு பேரருள் வாரிதி போல்வாள்.12

1278மாதிவை கூறலும் வன்மைகொள் தக்கன்  

மேதகு வேள்வி வியப்பினை நோக்குங்  

காதலை யேலது கண்டனை வல்லே  

போதுதி என்று புகன்றனன் மேலோன்.13 (1. பிதாமகன் - பிரமன்.

4. மைதிகழ் கந்தரம் - நீலகண்டம்.  

6. கங்கை அதன்புடை - கங்கா நதிக்கரையில்.  

7. பராபரை - அம்பிகை.

10. ஏந்திழை - உமாதேவியே!  

வன்திறல் - மிக்க செருக்கு. ஏகலை - போகாதே.  

11. இறை - சிவபெருமான். பொறுமதி பொறுப்பாயாக.மதி : முன்னிலையசை.  

12. மாண்டகு - மாட்சிமை மிக்க. வாரிதி - கடல்.)

1279வேறு  

அரன்பிடை புரிதலும் அம்மை ஆங்கவன்  

திருவடி மலர்மிசைச் சென்னி தாழ்ந்தெழா  

விரைவுடன் நீங்கியோர் விமானத் தேறினாள்  

மரகத வல்லிபொன் வரையுற் றாலென.14

1280ஐயைதன் பேரருள் அனைத்தும் ஆங்கவள்  

செய்யபொன் முடிமிசை நிழற்றிச் சென்றெனத்  

துய்யதொர் கவுரிபாற் சுமாலி மாலினித்  

தையலார் மதிக்குடை தாங்கி நண்ணினார்.15

1281துவரிதழ் மங்கலை சுமனை யாதியோர்  

கவரிகள் இரட்டினர் கவுரி பாங்கரில்  

இவர்தரும் ஒதிமம் எண்ணி லாதஓர்  

அவிர்சுடர் மஞ்ஞைபால் அடைவ தாமென.16

1282கால்செயும் வட்டமுங் கவின்கொள் பீலியும்  

மால்செயும் நறுவிரை மல்க வீசியே  

நீல்செயும் வடிவுடை நிமலை பாற்சிலர்  

வேல்செயும் விழியினர் மெல்ல ஏகினார்.17

1283கோடிகம் அடைப்பைவாள் குலவு கண்ணடி  

ஏடுறு பூந்தொடை ஏந்தி யம்மைதன்  

மாடுற அணுகியே மானத் தேகினார்  

தோடுறு வரிவிழித் தோகை மார்பலர்.18

1284நாதன தருள்பெறு நந்தி தேவியாஞ்  

சூதுறழ் பணைமுலைச் சுகேசை என்பவள்  

மாதுகை திருவடி மலர்கள் தீண்டிய  

பாதுகை கொண்டுபின் படர்தல் மேயினாள்.19

1285கமலினி அனிந்திதை என்னுங் கன்னியர்  

அமலைதன் சுரிகுழற் கான பூந்தொடை  

விமலமொ டேந்தியே விரைந்து செல்கின்றார்  

திமிலிடு கின்றதொல் சேடி மாருடன்.20

1286அடுத்திடு முலகெலாம் அளித்த அம்மைசீர்  

படித்தனர் ஏகினர் சிலவர் பாட்டிசை  

எடுத்தனர் ஏகினர் சிலவர் ஏர்தக  

நடித்தனர் ஏகினர் சிலவர் நாரிமார்.21 (15. ஐயை - அம்பிகை.  

16. துவர் - செந்நிறம். இவர்தரு - செல்லாநின்ற.  

17. கால் - காற்று. பீலி - மயில்விசிறி. நீல் - நீலநிறம். நிமலை - அம்பிகை.  

18. கோடிகம் - பூந்தட்டு; அணிகலச் செப்புமாம். கண்ணடி - கண்ணாடி.  

தோடு - காதணி.

19. சூது - சொக்கட்டான் காய்.  

20. அமலை - அம்பிகை. விமலம் - தூய்மை. திமில் - திமிலம் : பேரொலி.  

21. சிலவர் - சிலர். நாரிமார் - பெண்கள்.)

1287பாங்கியர் சிலதியர் பலரும் எண்ணிலா  

வீங்கிய பேரொளி விமானத் தேறியே  

ஆங்கவள் புடையதாய் அணுகிச் சென்றனர்  

ஓங்கிய நிலவுசூழ் உடுக்கள் போன்றுளார்.22

1288தண்ணுறு நானமுஞ் சாந்துஞ் சந்தமுஞ்  

சுண்ணமுங் களபமுஞ் சுடரும் பூணகளும்  

எண்ணருந் துகில்களும் இட்ட மஞ்சிகை  

ஒண்ணுத லார்பரித் துமைபின் போயினார்.23

1289குயில்களுங் கிள்ளையுங் குறிக்கொள் பூவையும்  

மயில்களும் அஞ்சமும் மற்றும் உள்ளவும்  

பயிலுற ஏந்தியே பரைமுன் சென்றனர்  

அயில்விழி அணங்கினர் அளப்பி லார்களே.24

1290விடையுறு துவசமும் வியப்பின் மேதகு  

குடைகளும் ஏந்தியுங் கோடி கோடியாம்  

இடியுறழ் பல்லியம் இசைத்தும் அம்மைதன்  

புதைதனில் வந்தனர் பூதர் எண்ணிலார்.25

1291அன்னவள் அடிதொழு தருள்பெற் றொல்லையில்  

பன்னிரு கோடிபா ரிடங்கள் பாற்பட  

முன்னுற ஏகினன் மூரி ஏற்றின்மேல்  

தொன்னெறி அமைச்சியற் சோம நந்தியே.26

1292இவரிவர் இத்திறம் ஈண்ட எல்லைதீர்  

புவனமும் உயிர்களும் புரிந்து நல்கிய  

கவுரியம் மானமேற் கடிது சென்றரோ  

தவலுறு வோன்மகச் சாலை நண்ணினாள்.27

1293ஏலுறு மானநின் றிழிந்து வேள்வியஞ்  

சாலையுள் ஏகியே தக்கன் முன்னுறும்  

வேலையில் உமைதனை வெகுண்டு நோக்கியே  

சீலமி லாதவன் இனைய செப்பினான்.28 (22. உடுக்கள் - நட்சத்திரங்கள்.  

23. நானம் - கஸ்தூரி. சாந்து - கலவைச் சந்தனம். சந்தம் - சந்தனம்.  

மஞ்சிகை - பேழை; பெட்டி.

24. பூவை - நாகணவாய்ப்பறவை.  

அஞ்சம் - அன்னம். பரை - உமை.  

26. சோமநந்தி - இவன் ஒரு தலைமைக் கணாதிபன்.  

28. சீலமிலாதவன் - ஒழுக்கமற்ற தக்கன்.)

1294வேறு  

தந்தை தன்னொடுந் தாயி லாதவன்  

சிந்தை அன்புறுந் தேவி யானநீ  

இந்த வேள்வியான் இயற்றும் வேலையில்  

வந்த தென்கொலோ மகளிர் போலவே.29

1295மல்லல் சேரும்இம் மாம கந்தனக்  

கொல்லை வாவென உரைத்து விட்டதும்  

இல்லை ஈண்டுநீ ஏக லாகுமோ  

செல்லும் ஈண்டுநின் சிலம்பில் என்னவே.30

1296மங்கை கூறுவாள் மருகர் யார்க்குமென்  

தங்கை மார்க்கும்நீ தக்க தக்கசீர்  

உங்கு நல்கியே உறவு செய்துளாய்  

எங்கள் தம்மைஓர் இறையும் எண்ணலாய்.31

1297அன்றி யும்மிவண் ஆற்றும் வேள்வியில்  

சென்ற என்னையுஞ் செயிர்த்து நோக்குவாய்  

நன்ற தோவிதோர் நவைய தாகுமால்  

உன்தன் எண்ணம்யா துரைத்தி என்னவே.32

1298ஏய முக்குணத் தியலுஞ் செய்கையுள்  

தீய தொல்குணச் செய்கை ஆற்றியே  

பேயொ டாடல்செய் பித்தன் தேவியாய்  

நீயும் அங்கவன் நிலைமை எய்தினாய்.33

1299அன்ன வன்தனோ டகந்தை மேவலால்  

உன்னை எள்ளினன் உனது பின்னுளோர்  

மன்னு கின்றவென் மருகர் யாவரும்  

என்னி னும்மெனக் கினியர் சாலவும்.34

1300ஆத லாலியா னவர் பாங்கரே  

காத லாகியே கருது தொல்வளன்  

யாது நல்கினன் இந்த வேள்வியில்  

ஓது நல்லவி யுளது நல்கினேன்.35

1301புவனி உண்டமால் புதல்வ னாதியாம்  

எவரும் வந்தெனை ஏத்து கின்றனர்  

சிவனும் நீயுமோர் சிறிதும் எண்ணலீர்  

உவகை யின்றெனக் குங்கள் பாங்கரில்.36

1302ஏற்றின் மேவுநின் இறைவ னுக்கியான்  

ஆற்றும் வேள்வியுள் அவியும் ஈகலம்  

சாற்று கின்றவே தத்தின் வாய்மையும்  

மாற்று கின்றனன் மற்றென் வன்மையால்.37

1303அனைய தன்னிஈண் டடுத்த நிற்கும்யான்  

தினையின் காறுமோர் சிறப்புஞ் செய்கலன்  

எனவி யம்பலும் எம்பி ராட்டிபால்  

துனைய வந்ததால் தோமில் சீற்றமே.38 (30. மல்லல் - வளப்பம். நின்சிலம்பில் - உனது கயிலை மலைக்கு.  

33. தீயதொல் குணம் - தாமதகுணம.  

36. உவகை இன்று - விருப்பம் இல்லை.  

37. சாற்றுகின்ற - சிவபரமாக உரையாநின்ற. வாய்மை - உண்மைப் பொருளை.  

38. தினை - ஒரு தானியம்; இது அளவில் சிறியது. துனைய - விரைவாக.)

1304சீற்ற மாயதீச் செறியு யிர்ப்பொடே  

காற்றி னோடழல் கலந்த தாமெனத்  

தோற்றி அண்டமுந் தொலைவில் ஆவியும்  

மாற்று வானெழீஇ மல்கி ஓங்கவே.39

1305பாரும் உட்கின பரவு பௌவமுந்  

சீரும் உட்கின நெருப்பும் உட்கின  

காரும் உட்கின கரிகள் உட்கின  

ஆரும் உட்கினர் அமர ராயுளார்.40

1306பங்க யாசனப் பகவன் தானுமச்  

செங்கண் மாயனுஞ் சிந்தை துண்ணென  

அங்கண் உட்கினார் என்னின் ஆங்கவள்  

பொங்கு சீற்றம்யார் புகல வல்லரே.41

1307வேலை அன்னதில் விமலை என்பவள்  

பாலின் நின்றதோர் பாங்கி தாழ்ந்துமுன்  

ஞாலம் யாவையும் நல்கும் உன்றனக்  

கேலு கின்றதோ இனைய சீற்றமே.42

1308மைந்தர் யாரையும் வளங்கள் தம்மொடுந்  

தந்து நல்கிய தாய்சி னங்கொளா  

அந்த மாற்றுவான் அமைந்து ளாயெனின்  

உய்ந்தி டுந்திறம் உண்டு போலுமால்.43

1309அறத்தை ஈங்கிவன் அகன்று ளானெனச்  

செறுத்தி அன்னதோர் சீற்றம் யாரையும்  

இறைக்கு முன்னரே ஈறு செய்யுமால்  

பொறுத்தி ஈதெனப் போற்றல் மேயினாள்.44

1310போற்றி நிற்றலும் புனிதை தன்பெருஞ்  

சீற்ற மாய்எழுந் தீயை யுள்ளுற  

மாற்றி வேள்விசெய் வானை நோக்கியே  

சாற்று கின்றனள் இனைய தன்மையே.45

1311என்னை நீயிவண் இகழ்ந்த அன்மையை  

உன்ன லேன்எனை யுடைய நாயகன்  

தன்னை எள்ளினாய் தரிக்கி லேன்அதென்  

கன்னம் ஊடுசெல் கடுவு போலுமால்.46

1312நிர்க்கு ணத்தனே நிமல னன்னவன்  

சிற்கு ணத்தனாய்த் திகழு வானொரு  

சொற்கு ணத்தனோ தொலைக்கு நாள்அடு  

முற்கு ணத்தினை முன்னு மாறலால்.47 (42. வேலை அன்னதில் - அந்தச்சமயத்தில். விமலை - ஒரு சேடி.  

43. வளங்கள் தம்மொடு - தனுகரணபுவன போகங்களாகிய வளப்பங்களுடன்.  

45. புனிதை - உமாதேவியார்.

46. கன்னம்ஊடு - காதினுள். கடுவு - விஷம்.  

47. ஒரு சொற்குணத்தனோ - ஒரு குணமுடையவனோ. தொலைக்கு நாள்  

அடு முற்குணத்தினை முன்னு மாறலால் - சங்கார காலத்திற்கு முன் உள்ள  

குணத்தினைக் கருதுவதன்றித் தாமதமாகிய ஒரு குணமுடையனோ இல்லை  

என்றபடி. நிமலன் (சிவபெருமான்) நிற்குணத்தனே; அவனே சிற்குணனாகவும்  

விளங்குவான்; சங்கார காலத்தில் சங்கரிக்கு முன் குணத்தினை எண்ணுவதே  

அல்லாமல் மற்றைய காலத்துத் தாமத குணமுடையவனோ அல்லன் என்பது கருத்து.)

1313துன்று தொல்லுயிர் தொலைவு செய்திடும்  

அன்று தாமதத் தடுவ தன்றியே  

நன்று நன்றது ஞான நாயகற்  

கென்று முள்ளதோர் இயற்கை யாகுமோ..48

1314தீய தன்றடுஞ் செயலும் நல்லருள்  

ஆயில் ஆவிகள் அழிந்துந் தோன்றியும்  

ஓய்வி லாதுழன் றுலைவு றாமலே  

மாய்வு செய்திறை வருத்த மாற்றலால்..49

1315ஆன வச்செயல் அழிவி லாததோர்  

ஞான நாயகற் கன்றி நாமெனும்  

ஏனை யோர்களால் இயற்ற லாகுமோ  

மேன காவலும் விதியும் என்னவே..50

1316முன்னரே எலா முடித்த நாதனே  

பின்னும் அத்திறம் அளிக்கும் பெற்றியான்  

அன்ன வன்கணே அனைத்து மாகுமால்  

இன்ன பான்மைதான் இறைவன் வாய்மையோ..51

1317தோமி லாகமஞ் சுருதி செப்பியே  

ஏம விஞ்சைகட் கிறைவ னாகியே  

நாம றும்பொருள் நல்கும் எந்தையைத்  

தாம தன்னெனச் சாற்ற லாகுமோ..52

1318ஆத லால்அவன் அனைவ ருக்குமோர்  

நாத னாமரோ அவற்கு நல்லவி  

ஈதல் செய்திடா திகழ்தி அஞ்சியே  

வேதம் யாவையும் வியந்து போற்றவே..53

1319சிவனெ னுந்துணைச் சீரெ ழுத்தினை  

நுவலு வோர்கதி நொய்தி லெய்துவார்  

அவனை எள்ளினாய் ஆரி தாற்றுவார்  

எவனை உய்குதி இழுதை நீரைநீ. .54 (49. உயிர்கள் பிறப்பு இறப்புக்களில் வருந்தாமல் இளைப்பாறும் பொருட்டே  

இறைவன் சங்காரத்தொழில் புரிகின்றார்ன; இச்செயல் அருட்டிறமே ஆகுமென்க.  

50. நாம் எனும் - அகங்காரம் பொருந்திய. மேன - முன் உரைத்த.  

காவலும் விதியும் - காத்தலும் படைத்தலும்.

51. இறைவன் வாய்மை - சிவபெருமானின் உண்மைநிலை.

52. ஏம விஞ்சை - உயிர்க்குப் பாதுகாவலான  

வித்தை. நாம் அறும் - நிந்தை இல்லாத.

54. சிவன் எனும் - மங்களாகரம்  

பொருந்திய. துணைச்சீர் எழுத்து - 'சிவ' என்னும் இரண்டெழுத்து. கதி - சிவகதி.)

1320வேறு  

முண்டக மிசையினோன் முகுந்தன் நாடியே  

பண்டுணர் வரியதோர் பரனை யாதியாக்  

தொண்டிலர் எள்யி கொடுமை யோர்க்கெலாந்  

தண்டம்வந் திடுமென மறைகள் சாற்றுமால்..55

1321ஈதுகேள் சிறுவிதி இங்ங னோர்மகம்  

வேதநா யகன்தனை விலக்கிச் செய்தனை  

ஆதலால் உனக்கும்வந் தடைக தண்டமென்  

றோதினாள் உலகெலாம் உதவுந் தொன்மையாள்.56

1322இன்னன கொடுமொழி இயம்பி வேள்விசெய்  

அந்நிலம் ஒருவிஇவ் வகிலம் ஈன்றுளாள்  

முன்னுள பரிசன முறையின் மொய்த்திடப்  

பொன்னெழின் மானமேற் புகுந்து போந்தனள்.57

1323அகன்றலை உலகருள் அயன்தன் காதலன்  

புகன்றன உன்னியுட் புழுங்கி ஐந்துமா  

முகன்திரு மலையிடை முடுகிச் சென்றனள்  

குகன்தனை மேலருள் கொடிநு சுப்பினாள்.58

1324ஒருவினள் ஊர்தியை உமைதன் நாயகன்  

திருவடி வணங்கினள் சிறிய தொல்விதி  

பெரிதுனை இகழ்ந்தனன் பெரும அன்னவன்  

அரிதுசெய் வேள்வியை அழித்தி என்னவே.59

1325எவ்வமில் பேரருட் கிறைவ னாகியோன்  

நவ்வியங் கரமுடை நாதன் ஆதலின்  

அவ்வுரை கொண்டில னாக அம்பிகை  

கவ்வையொ டினையன கழறல் மேயினாள்.60

1326மேயின காதலும் வெறுப்பு நிற்கிலை  

ஆயினும் அன்பினேற் காக அன்னவன்  

தீயதோர் மகத்தினைச் சிதைத்தல் வேண்டும்என்  

நாயக னேயென நவின்று போற்றினாள்.61 (55. கொண்டிலர் - கொள்ளாராய். தண்டம் - தண்டனை.  

56. வேதநாயகன் - சிவபெருமான்.

57. ஒருவி - நீங்கி.  

58. ஐந்து மாமுகன் மலை - கயிலாயமலை. ஐந்து மாமுகன் - ஈசானம்,  

தற்புருடம், அகோரம், வாமதேவம், சத்தியோசாதம் என்னும் ஐந்து  

திருமுகங்களையுடைய சிவபெருமான். குகன் - முருகன். நுசுப்பு - இடை.  

59. தொல்விதி - தக்கன்.

60. நவ்வி - மான். கவ்வை - துன்பம்.) ஆகத் திருவிருத்தம்-1326  

----  

  

###  9. வீரபத்திரப் படலம் (1327-1386)  

  

1327அந்த வெல்லைஎமை யாளுடைய அண்ணல் அகிலந்  

தந்த மங்கைதன தன்பினை வியந்து தளருஞ்  

சிந்தை கொண்டசெயல் முற்றியிடு மாறு சிறிதே  

புந்தி யுள்ளுற நினைநதனன் நினைந்த பொழுதே.1

1328பொன்னின் மேருவின் இருந்திடு பொலங்கு வடெலாம்  

மின்னும் வௌ¢ளிமுளை மேற்கொடுவிளங் கியதென  

மன்னு தண்சுடர் மதிக்குறை மிலைச்சு மவுலிச்  

சென்னி ஆயிரமும் வான்முகடு சென்றொ ளிரவே.2

1329விண்ட லந்தனில் இலங்குசுட ரின்மி டலினைக்  

கண்ட லந்தர ஒதுங்குவன போற்க திருலா  

மண்ட லந்திகழ் முகந்தொறும் வயங்கு பணியின்  

குண்ட லங்களிணை கொண்டகுழை கொண்டு லவவே.3

1330ஆன்ற திண்கடல் வறந்திட இறந்த தனிடைக்  

தோன்று கின்றதொர் மடங்கல்வலி யின்று தொலைய  

மூன்று கண்கள்முக மாயிரமு மேவி முனிவால்  

கான்ற அங்கிகளின் அண்டமுழு துங்க ரியவே.4

1331சண்ட மாருதமும் அங்கியும் ஒதுங்கு தகவால்  

துண்ட மீதுறுங் உயிர்ப்புடன் எழுந்த சுடுதீ  

அண்ட கோளமுடன் அப்புறமு மாகி அழியாக்  

கொண்ட லூடுதவழ் மின்னுவென வேகு லவவே.5

1332மலரின் வந்துறையும் நான்முகன் முகுந்தன் மகவான்  

புலவர் தம்புகழ் அனைத்தையும் நுகர்ந்த பொழுதில்  

சிலவொ ழுங்கொடித ழின்புடைகள் சிந்தி எனவே  

நிலவு செய்தபிறை வாள்எயிறு நின்றி லகவே.6

1333துண்ட மீதின்அழ லோஇதழின் வீழ்ந்த சுசியோ  

மண்டு தீவிழிகள் கான்றகனலோம னமிசைக்  

கொண்டதோர் வெகுளி யாகிய கொடுந்த ழலதோ  

எண்டி சாமுகமு மாகிஅடு கின்ற தெனவே.7

1334தண்ட லின்றுறையும் ஆவிகள் வெரீஇத் தளரமேல்  

அண்ட ரண்டநிரை விண்டிட அவற்றி டையுறுந்  

தெண்டி ரைக்கடல் கலங்கஅடல் உற்ற சிவனின்  

கொண்ட ஆர்ப்புமுழு தெண்டிசை குலாய்நி மிரவே.8 (2. குவடு - சிகரம். மிலைச்சு - சூடிய. மவுலி - கிரீடம்.  

3. பணியின் குண்டலம் - சர்ப்பகுண்டலம். குழை - காது.  

5. சண்ட மாருதம் - பெருங்காற்று. துண்டம் - மூக்கு.

6. நுகர்ந்த - உண்ட.  

7. எண்டிசா முகம் - எட்டுத் திக்கு.

8.வெரீஇ -பயந்து.)

1335தராத லங்கண்முழு துண்டுமிழு கின்ற தகைசேர்  

அராவி னங்கடமை யங்கடக மங்க தமொடே  

விராய மென்றொடிக ளாவிடுபு விண்ணு றநிமிர்க்  

திராயி ரங்கொள்புய மெண்டிசையெ லாஞ்செ றியவே.9

1336வரத்தின் மேதகைய வேதன்முத லான வலியோர்  

சிரத்தின் மாலிகை அடுக்கல்அவ ரென்பு செறிபூண்  

பெரத்த கேழலின் மருப்பினுடன் ஆமை பிறவும்  

உரத்தின் மேவுபுரி நூலொடு பெயர்ந்தொ ளிரவே.10

1337குந்தம் வெம்பலகை தோமரமெ ழுக்கு லிசம்வாள்  

செந்த ழற்கழுமுள் சூலமொடு பீலி சிலைகோல்  

முந்து தண்டம்அவி ராழிவசி யால முதலாம்  

அந்த மில்படைகள் அங்கைக டொறுங்கு லவவே.11

1338ஐய மாழைதனின் மாமணியி னாகி அறிவார்  

செய்ய லாதுவரு பேரணிக ளோடு சிவணிப்  

பையு லாவுசுடர் வெம்பணிக ளான பணியும்  

மெய்யெ லாமணி இடந்தொறும் மிடைந்தி லகவே.12

1339நெஞ்ச லஞ்சல மரும்பிறவி நீடு வினையின்  

சஞ்ச லஞ்சல மகன்றதன தன்பர் குழுவை  

அஞ்ச லஞ்சலெனுமஞ் சொலென விஞ்சு சரண்மேற்  

செஞ்சி லம்பொடு பொலுங்கழல் சிலம்ப மிகவே.13

1340வேறு  

அந்தி வான்பெரு மேனியன் கறைமிட றணிந்த  

எந்தை தன்வடி வாயவன் நுதல்விழி யிடையே  

வந்து தோன்றியே முன்னுற நின்றனன் மா  

முந்து வீரபத் திரனெனுந் திறலுடை முதல்வன்.14

1341அங்க வேலையில் உமையவள் வெகுளியால் அடல்செய்  

நங்கை யாகிய பத்திர காளியை நல்கச்  

செங்கை யோரிரண் டாயிரம் பாதிசெம் முகமாய்த்  

துங்க வீரபத் திரன்றனை யடைந்தனள் துணையாய்.15

1342எல்லை தீர்தரு படைக்கலத் திறையுமவ் விறைவற்  

புல்லு கின்றதோர் திறலுடைத் துணைவியும் போலத்  

தொல்லை வீரனுந் தேவியும் மேவரு தொடர்பை  

ஒல்லை காணுறா மகிழ்ந்தனர் விமலனும் உமையும்.16

9. தராதலங்கள் - உலகங்கள்.

10. கேழல் - பன்றி.

11. குந்தம் - ஈட்டி.  

பீலி - பேரீட்டி. கோல் - அம்பு. வசி - வாள்.

12. ஐ - அழகு; அ : சாரியை.  

மாழை - பொன்.

14. அந்தி - அந்திப் பொழுது.

15. பாதி - இங்கு ஆயிரம்.  

துங்கம் - உயர்வு.)

1343தன்னை வந்தடை பத்திரை தன்னொடு தடந்தாள்  

மன்னு வார்கழல் கலித்திட வலஞ்செய்து வள்ளல்  

அன்னை தாதையை வணங்கியே யவர்தமை நோக்கி  

முன்ன நின்றுகை தொழுதனன் இவைசில மொழிவான்.17

1344மால யன்றனைப் பற்றிமுன் தந்திடோ மறவெங்  

காலன் ஆவியை முடித்திடோ அசுரரைக் களைகோ  

மேலை வானவர் தம்மையுந் தடிந்திடோ வேலை  

ஞாலம் யாவையும் விழுங்குகோ உலகெலா நடுக்கோ.18

1345மன்னு யிர்த்தொகை துடைத்திடோ வரம்பில வாகித்  

துன்னும் அண்டங்கள் தகர்த்திடோ நுமதுதூ மலர்த்தாள்  

சென்னி யிற்கொடே யாதொன் றென்னினுஞ் செய்வன்  

என்னை இங்குநீர் நல்கியே தெப்பணிக் கொன்றான்.19

1346என்ற வீரனை நோக்கியே கண்ணுதல் எம்மை  

அன்றி வேள்விசெய் கின்றனன் தக்கன்அவ் விடைநீ  

சென்று மற்றெம தவியினைக் கேட்டிஅத் தீயோன்  

நன்று தந்தன னேயெனின் இவ்விடை நடத்தி.20

1347தருத லின்றெனின் அனையவன் தலையினைத் தடிந்து  

பரிவி னால்அவன் பால்உறு வோரையும் படுத்துப்  

புரியும் எச்சமுங் கலக்குதி அங்கது பொழுதின்  

வருதும் ஆயிடை ஏகுதி என்றனன் வள்ளல்.21

1348அந்த வேலையில் பத்திரை தன்னொடும் அடலின்  

முந்து வீரனவ் விருவர்தம் பதங்களின் முறையால்  

சிந்தை அன்புடன் வணங்கியே விடைகொண்டு சிவனை  

நிந்தை செய்தவன் வேள்வியை அழித்திட நினைந்தான்.22

1349உன்னி மற்றறண் நீங்கியே ஆற்றவும் உருத்துத்  

தன்னு யிர்ப்பினால் அளவையில் கணங்களைத் தந்து  

துன்னு கின்றமெய் வியர்ப்பினால் சிலவரைத் தொகுத்து  

வன்னி போல்மயிர்க் கால்தொறுஞ் சிலவரை வகுத்தான்.23

1350மொழியி னிற்பல பூதரை அளித்தனன் முளரி  

விழியி னிற்பல பூதரை அளித்தனன் வேணி  

யுழியி னிற்பல பூதரை அளித்தனன் உந்திச்  

சுழியி னிற்பல பூதரை அளித்தனன் தூயோன்.24

1351தோளில் எண்ணிலா வீரரை அளித்தனன் சுவையின்  

கோளில் எண்ணிலா வீரரை அளித்தனன் குளிர்பொற்  

றாளில் எண்ணிலா வீரரை அளித்தனன் தடக்கை  

வாளில் எண்ணிலா வீரரை அளித்தனன் வலியோன்.25 (17. பத்திரை - பத்திரகாளி.

18. தந்திடோ - வரவோ. முடித்திடோ - முடிக்கவே. நடுக்கோ நடுங்குமாறு செய்யவோ.

20. கேட்டி - கேள். நடத்தி - திரும்பி வருவாயாக.

21. பரிவு - அன்பு. எச்சம் - வேள்வி. வள்ளல் - சிவன்.

22. அவ்விருவர் - அம்மை அப்பர்.

23. தன் - இங்கு வீரபத்திரர். உயிர்ப்பு - சுவாசம்.

25. சுவையின்கோள் - நாக்கு.)

1352கையி னிற்சில பூதரை அளித்தனன் களத்தில்  

வெய்ய மார்பினிற் கன்னத்திற் சிலவரை விதித்தான்  

ஐய தோர்முழந் தாள்தனிற் சிலவரை அளித்தான்  

குய்ய மீதினில் ஊருவிற் சிலவரைக் கொடுத்தான்.26

1353இன்ன தன்மையில் வீரபத் திரனெனும் இறைவன்  

தன்னை நேர்வரும் எண்ணிலா வீரரைத் தந்து  

துன்னு கின்றுழிப் பத்திரை என்பதோர் துணைவி  

அன்ன பண்பினிற் காளிகள் தொகையினை அளித்தாள்.27

1354வீர பத்திர உருத்திரன் வேறுவே றளித்த  

சார தர்க்குளங் கோர்சிலர் நீனிறந் தழைப்போர்  

கோர பத்திரம் மணிக்கலன் மின்னுவிற் குலவக்  

காரெ னப்பொலிந் துருமெனக் கழறுகின் றனரால்.28

1355அக்கு மாலையும் மணிகளும் உடுக்கள்போல் அவிரப்  

பக்க பாணிலா எயிறுகள் பிறையெனப் பயில  

மிக்கு நீடிய வடிவின ராகியே மேலாஞ்  

செக்கர் வானெனச் சேர்ந்தெழு பூதர்கள் சிலரே.29

1356அண்ட ரைத்தொலை வித்திடும் வீரனை அடைந்தோர்  

பிண்ட முற்றும்வான் நிறத்தினர் பூதரில் பெரியோர்  

பண்டி ரைத்தொரு முனிமகன் பின்றொடர் பாலின்  

தெண்டி ரைக்டற் றொகையெனக் கிளர்ந்தனர் சிலரே.30

1357வெம்பொன் மேனியர் அணுகுறின் அவர்தமை விரைவில்  

பைம்பொன் மேனியர் ஆக்குமத் திருநிழல் பரப்பி  

அம்பொன் மார்புடை மகுந்தனில் வடிவுடை யவராய்ச்  

செம்பொன் மால்வரை நிரையெனத் தோன்றினர் சிலரே.31

1358மேய வான்பசப் பூ£தரு மேனிய ராகிக்  

காய மித்துணை யெனப்படாக் கணக்கின ராகி  

மாயர் கண்டுயில் சேக்கையைத் தங்கணே வகுத்துச்  

சேய தொன்மரத் தொகையெனக் கெழீஇயினர் சிலரே.32

1359வேறு  

அங்க வர்க்குள் அடல்விடை ஆனனந்  

தங்கி நின்று தயங்கினர் ஓர்சிலர்  

பொங்கு சீற்றப் பொருதிறல் வாலுளைச்  

சிங்க மாமுக மாய்த்தெழித் தார்சிலர்.33

1360புழைகொள் கையுடைப் போர்வலி யாளியின்  

முழைகொள் மாமுக மாகிமொய்த் தார்சிலர்  

வழுவை யானனம் மன்னினர் ஓர்சிலர்  

உழுவை யின்முக மாகியுற் றார்சிலர்.33 (26. குய்யம் - அபானவாயில். ஊரு - தொடை.

28. பத்திரம் - பாட்படை.  

29. அக்கு மாலை - என்புமாலை; உருத்திராட்ச மாலையுமாம்.  

30. அண்டர் - தேவர். பிண்டம் - உடல். முனிமகன் - இங்கு உபமன்னியு.  

32. பசப்பு - பசலை நிறம். மாயர் - திருமால்.

34. புழை - துவாரம்.  

முழை - குகை. வழுவை - யானை. ஆனனம் - முகம். உழுவை பலி.)  

அலைமு கப்பரி ஆனனம் எய்தியே  

கொலைமு கத்துக் குழீஇயினர் ஓர்சிலர்  

மலைமு கத்து மரைகளி றெண்குடன்  

கலைமு கத்துக் கவினடைந் தார்சிலர்.

1362இனையர் தங்குழு எண்ணில அன்னர்கைப்  

புனைய நின்ற பொருபடை எண்ணில  

வினைகொள் வன்மையும் வீரமும் இற்றென  

நினைவ தற்கரி தெங்ஙன் நிகழ்த்துகேன்.36

1363கையில் எண்ணில் படையினர் காய்கனல்  

செய்ய பூணினர் தீக்கலுழ் கண்ணினர்  

வெய்ய சொல்லர் வெருவரு மேனியர்  

வையம் யாவும் மடுக்குறும் வாயினார்.37

1364கட்டு செஞ்சடைக் கற்றையர் காய்ந்தெழு  

நெட்ட ழற்கு நிகர்வரு நாவினர்  

வட்டி மாலைகள் மானும் எயிற்றினர்  

தொட்ட மூவிலைச் சூலந் துளக்குவார்.38

1365துண்ட மீது சொரிதருந் தீயினர்  

அண்ட கூடம் அலைத்திடுங் கையினர்  

சண்ட மாருதந் தாழ்க்குஞ் செலவினர்  

உண்டு போரென் றுளந்தளிர்ப் பெய்துவார்.39

1366மடித்த வாயினர் வானவர் என்பினால்  

தொடுத்த கண்ணி துயல்வரு மார்பினர்  

தடித்த தோளர் தனித்தழல் என்னினும்  

பிடித்து நுங்கும் பெரும்பசி மிக்குளார்.40

1367நச்சில் தீயவர் நானில மங்கையும்  

அச்சுற் றெஞ்ச அடிகள் பெயர்த்துளார்  

கச்சைத் தோல்மிசை கட்டிய தட்டியர்  

உச்சிட் டம்மென் றுலகினை உண்கிலார்.41

1368சூழி யானை துவன்றிய மால்வரைப்  

பாழி யாகப் படர்செவி வாயினர்  

ஊழி மாருதம் உட்கும் உயிர்ப்பினர்  

ஆழி யாக அகன்ற அகட்டினார்.42 (35. அலை முகப்பரி - கடலிடத்துள்ள வடவை என்னும் குதிரை.  

மறை - மான். எண்கு - கரடி. கலை - குரங்கு.

38. வட்டி - பலகறை.  

40. நுங்கும் - தின்னும்.

41. நச்சில் - விடத்தைக்காட்டிலும்.  

தட்டி - அரையில் கட்டும் உடை விசேடம்; அரைச் சல்லடம்.  

உச்சிட்டம் - (திருமால் உண்ட) எச்சில்.

42. சூழி - முகபடாம்.)

1369ஆழ்ந்த சூர்ப்பசுங் கண்ணர் அடித்துணை  

தாழ்ந்த கையர் தடக்குறுந் தாளினர்  

வீழ்ந்து மிக்க வியன் அத ரத்தினர்  

சூழ்ந்த பூதத் தொகையினர் யாவரும்.43

1370வேறு  

அத்தகை நின்றிட அண்ண லுடன்சேர்  

பத்திர காளி பயந்திடு கின்ற  

கத்து கடற்புரை காளிகள் தம்மை  

இத்துணை யேயென எண்ணரி தாமால்.44

1371அந்தமில் பல்படை அங்கையில் ஏந்தி  

உந்திய தும்பைகள் உச்சி மிலைச்சிச்  

சுந்தர மெய்திய தோற்றம தாகி  

விந்தை யெனச்சிலர் மேவினர் அன்றே.45

1372தோளின் மிசைத்திரி சூலம் இலங்கக்  

கோளில் உயிர்ப்பலி கொள்கலன் ஏந்தித்  

தாளிடை நூபுர சாலமி லங்கக்  

காளிகள் போற்சிலர் காட்சி மலிந்தார்.46

1373வாகினி எங்குள வென்றிட மல்கு  

மோகினி போற்சிலர் மொய்த்தனர் மாயச்  

சாகினி போற்சிலர் சார்ந்தனர் அல்லா  

யோகினி போற்சிலர் உற்றனர் அம்மா.47

1374அயிருற அண்டம் அனைத்தையும் ஏற்றா  

உயிரவி நுங்கிய உன்னி யெழுந்தே  

செயிரவி யாது தெழித்திடு தொன்னாள்  

வயிரவி போற்சிலர் மன்னினர் மாதோ.489

1375நீடலை மாலை நிலத்திடை தோய  

ஆடுறு பாந்தள் அணிக்கலன் மின்ன  

ஈடுறு வானுரும் ஏறென ஆர்த்தே  

மோடிக ளாமென மொய்த்தனர் சில்லோர்.49

1376இவ்வகை மாதர்கள் யாவரும் வெவ்வே  

றைவகை மேனிய ராய்வத னங்கள்  

கைவகை எண்ணில ராய்க்கவின் மாட்சிச்  

செவ்விய ராய்ச்செரு மேற்கிளர் கின்றார்.50

1377வேறு  

கணந்திகழ் அனைய பூதர் காரிகை மார்கள் யாரும்  

அணங்குறு காளி தன்னோ டாண்டகை வீரன் தாளில்  

பணிந்தனர் பரசி அன்னார் பாங்கரில் விரவிச் சூழ்ந்து  

துணங்கைகொ டாடிப் பாடித் துள்ளியே போத லுற்றார்.51

1378ஈட்டுமிக் கெழுந்து செல்லும் இன்னதோர் பூதர் தம்மில்  

மோட்டிகல் பானு கம்பன் முதலிய கணங்கள் முத்தி  

வீட்டுடைத் தலைவ னான வீரபத் திரன்முன் னாகி  

ஈட்டுடைப் பல்லி யங்கள் யாவையும் இயம்பிச் சென்றார்.52

1379கொண்டபே ராற்ற லோடுங் குலவிய வீரன் தன்பால்  

அண்டமேல் உரிஞ்சப் பல்வே றணிப்பெருங் கவிகை கொண்டும்  

விண்டுலாங் கவரி யீட்டம் வீசியுஞ் சேற லுற்றார்  

தண்டனே பினாகி சிங்கன் ஆதியாம் தறுகட் பூதர்.53

1380பாசிழை மகளிர் சில்லோர் பத்திரை பாங்க ராகித்  

தேசுடைக் கவிகை ஈட்டந் திருநிழல் பரப்ப ஏந்தி  

மாசறு கவரி வட்டம் பரம்பில இரட்டிப் பல்வே  

றாசிகள் புகன்று செம்பொன் அணிமலர் சிதறிப் போந்தார்.54

1381படர்ந்திடு புணரி போலப் பார்முழு தீண்டித் தானை  

அடங்கலும் ஆர்க்கும் ஓதை அகிலமுஞ் செறிய விண்ணும்  

உடைந்ததவ் வண்டங் கொல்லோ உதுகொலோ இதுவோ என்னா  

மிடைந்தபல் லண்டத் தோரும் விதிர்ப்பொடும் விளம்பல் உற்றார்.55

1382பூமிகள் எழுந்த அம்மா புவியெலாம் பரவித் தொல்பேர்  

ஆழியும் அடைத்து வான்புக் கச்சுதன் பதங்கா றேகி  

ஊழியின் முதல்வ னார்க்கும் ஒலியினால் உடைந்த அண்டப்  

பாழிக டொறுமுற் றெல்லாம் புவனமும் பரந்த அன்றே.56

1383அங்கெழு பூழி தன்னால் அவர்விழி கலுழுந் தீயால்  

செங்கையிற் படைக்தேய்ப்பச் திறிய கனலால் வையம்  

எங்கணும் எரிகள் துன்னி இரும்புகைப் படலம் ஈண்டிக்  

கங்குலும் பகலுங் காணாக் கடைக்கப்பல் போன்ற தன்றே.57

1384இப்பெருந் தானை சூழ எம்பிரான் எழுந்து சீற்றத்  

துப்புடன் ஏகித் தக்கன் தொல்மகம் புரியுஞ சாலை  

வைப்பினை அணுகித் தன்பால் வருடைத் தலைவர்க் கொன்று  

செப்பினன் என்ப மன்னோ சேணுரு மேறு நாண்.58

1385பற்றலர் புரமூன் றட்ட பரமனை இகழ்ந்து நீக்கிக்  

சிற்றினம் பொருளென் றுன்னிச் சிறுவிதி என்னுந் தீயோன்  

இற்றிடு நெறியால் வேள்வி இயற்றும்இச் சாலை வாயில்  

சுற்றொடு சேமஞ் செய்து துயக்கறக் காத்தி ரென்றான்.59

1386என்றலுந் தானை யோர்கள் எயிற்புற முற்றுஞ் சூழ்ந்து  

நின்றனர் வானி னூடு நெருங்கினர் வாய்தல் தோறுஞ்  

சென்றனர் கொடிய தக்கன் சேனையாய் எதிர்ந்தோர் தம்மைக்  

கொன்றனர் அவரூன் துய்த்துக் கூற்றனும் உட்க ஆர்த்தார்.60 (54. பாசிழை - பசிய ஆபரணம்.

57. பூழி - புழுதி. கடைப்பகல் - ஊழிநாள்.  

58. எம்பிரான் - வீரபத்திரன்.

59. சேமம் - பாது காவல். துயக்கு சோர்வு.  

60. எயில் - மதில். ஊன் - மாமிசம். உட் - அஞ்சுமாறு.)  

ஆகத் திருவிருத்தம்-1386  

-----------  

  

###  0. யாகசங்காரப் படலம் (1387 -1562 )  

  

1387ஆர்த்தலும் இறைவி தன்னோ டாண்டகை வீரன் வாசத்  

தார்த்தொகை தூங்கும் யாக சாலையுள் ஏக லோடுந்  

தீர்த்தனைத் தலைவி தன்னைத் திசைமுகன் முதலோர்யாரும்  

பார்த்தனர் உளந்துண் ணென்று பதைபதைத் தச்சங் கொண்டார்.1

1388மடங்கலின் வரவு கண்ட மானினம் போன்றும் வானத்  

தடங்கிய உருமே றுற்ற அரவினம் போன்றும யாக்கை  

நடுங்கினர் ஆற்றல் சிந்தி நகையொரீஇ முகனும் வாடி  

ஒடுங்கினர் உயிரி லார்போல் இவைசில உரைக்க லுற்றார்.2

1389ஈசனும் உஆஆயு மேவந் தெய்தினர் என்பார் அன்னார்  

காய்சினம் உதவ வந்த காட்சியர் காணும் என்பார்  

பேசரி தந்தோ அந்தோ பெரிதிவர் சீற்றம் என்பார்  

நாசம்வந் திட்ட தின்றே நம்முயிர்க் கெலாம் என்பார்.3

1390தக்கனுக் கீறும் இன்றே சார்ந்தது போலும் என்பார்  

மிக்கதோர் விதியை யாரே விலக்கவல் லார்கள் என்பார்  

முக்கணெம் பெருமான் தன்னை முனிந்திகழ் கின்ற நீரார்  

அக்கண முடிவர் என்றற் கையமும் உண்டோ என்பார்.4

1391விமலனை இகழு கின்றான் வேள்வியேன் புரிந்தான் என்பார்  

நமையெலாம் பொருளென் றுன்னி நடத்தினன் காணும் என்பார்  

இமையவர் குழுவுக் கெல்லாம் இறுதி யின்றாமோ என்பார்  

உமையவள் பொருட்டால் அன்றோ உற்றதீங் கிதெலாம் என்பார்.5

1392ஈடுறு பூதர் யாரும் எங்கணும் வளைந்தார் என்பார்  

ஓடவும் அரிதிங் கென்பார் ஔ¤த்திடற் கிடமே தென்பார்  

வீடினங் காணும் என்பார் மேலனிச் செயலென் னென்பார்  

பாடுசூழ் அங்கி நாப்பண் பட்டபல் களிறு போன்றார்.6

1393அஞ்சினர் இனைய கூறி அமரர்கள் அரந்தை கூரச்  

செஞ்சரண் அதனை நீங்காச் சிலபெரும் பூதர் சூழப்  

பஞ்சுறழ் பதுமச் செந்தாட் பத்திரை யோடு சென்று  

வெஞ்சின வீரன் வெய்யோன் வேள்விசெய் வதனைக் கண்டான்.7 (1. இறைவி - பத்திரகாளி. தீர்த்தனை - பரிசுத்தனான வீரபத்திரனை.  

தலைவி தன்னை - பத்திரகாளியை.

2. மடங்கல் - சிங்கம். உரும் ஏறு - இடியேறு.  

4. ஈறும் - அழிவும்.

5. நமை - நம்மை; இங்கு பிரமன் முதலிய தேவர்களை.  

பொருள் என்று - சிறந்த கடவுள் என்று.

6. ஈடு - வன்மை. பாடு - பக்கம்.  

7. அரந்தை - துன்பம். பஞ்சு - செம்பஞ்சு.)

1394இடித்தென நக்குப் பொங்கி எரிவிழித் திகலி ஆர்த்துப்  

பிடித்தனன் வயக்கொம் போதை பிளந்தது செம்பொன் மேரு  

வெடித்தது மல்லல் ஞாலம் விண்டன அண்டம் யாவும்  

துடித்தன உயிர்கள் முற்றும் துளங்கினர் சுரர்க ளெல்லாம்.8

1395எழுகின்ற ஓசை கேளா இடியுண்ட அரவிற் கோரா  

விழுகின்றார் பதைக்கின்றார் றார்வாய் வெருவுகின் றார்கள் ஏங்கி  

அழுகின்றார் ஓடு கின்றார் அழிந்ததோ வேள்வி என்று  

மொழிகின்றார் மீளு கின்றார் முனிவரும் இமையோர் தாமும்.9

1396வானவர் பிறரிவ் வாறு வருந்தினர் என்னின் அங்கண்  

ஏனையர் பட்ட தன்மை இயம்பரி தெவர்க்கும் என்றால்  

நானது புகல வற்றோ நளிர்புனல் வறந்த காலத்  

தானதோ ருருமே றுற்ற அசுணமாத் தன்மை பெற்றார்.10

1397வேலையங் கதனின் மேலாம் வீரருள் வீரன் ஏகி  

மாலயன் தானும் உட்க மகத்தின்முன் அடைத லோடுஞ்  

சீலம தகன்ற கொள்கைச் சிறுவிதி அவற்கண் டேங்கிச்  

சாலவு நடுக்குற் றுள்ளந் தளர்ந்தனன் தலைமை நீங்கி.11

1398சாரதர் வளைந்த வாறும் சாலைய துடையு மாறும்  

ஆருமங் குற்ற வானோர் அயர்வுறு மாறு நோக்கிப்  

பேரஞர் உழந்து தேறிப் பெருந்திற லாளன் போல  

வீரபத் திரனை நோக்கி விளம்பினன் இனைய தொன்றே.12

1399இங்குகுந் தடைந்த தென்கொல் யாரைநீ என்ன லோடுஞ்  

சங்கரன் தனது சேயான் தக்கநின் வேள்வி தன்னின்  

அங்கவற் குதவும் பாகம் அருளுதி அதற்கா அந்தப்  

புங்கவன் அருளி னாலே போந்தனன் ஈண்டை யென்றான்.13

1400இத்திறம் வீரன் கூற இருந்தவத் தக்கன் உங்கள்  

அத்தனுக் குலகம் வேள்வி அதனிடை அவியின் பாகம்  

உய்த்திடா தென்ன அங்கண் உறைதரு மறைகள் நான்குஞ்  

சுத்தமார் குடிலை தானுந் துண்ணென எழுந்து சொல்லும்.14

1401ஈறிலா உயிர்கட் கெல்லாம் இறையவன் ஒருதா னாகும்  

மாறிலா அரனே அல்லால் மகத்தினுக் கிறையா யுள்ளோன்  

வேறொர்வா னவனும் உண்டோ வேள்வியில் அவற்கு நல்குங்  

கூறுநீ பாணி யாது கொடுத்தியால் என்ற அன்றே.15 (8. வயக் கொம்பு - வெற்றிக்கு ஊதும் கொம்பு.  

9. அசுணமா - இ·து இனிய இசையைக் கேட்டுக்களிக்கும் ஒரு மிருகம்;  

பறவை என்பாரும் உளர்.

14. உங்கள் அத்தன் - இங்குச் சிவபெருமான்.  

உலகம் - உலக மக்கள். குடிலை - பிரணவம்.)

1402தேற்றமில் சிதட னாகுஞ் சிறுவிதி கேட்ப இன்ன  

கூற்றினால் மறைகள் நாங்குங் குடிலையும் ஒருங்கு கூடிச்  

சாற்றலும் அன்னான் நல்காத் தலைமைகண் டிறவன் தொல்சீர்  

போற்றியங் ககன்று தத்தம் புகலிடம் போய அன்றே.16

1403போதலுந் தக்கன் தன்னைப் பொலங்கழல் வீரன் பாரா  

வேதமும் பிறவுங் கூறும் விழுப்பொருள் கேட்டி அன்றே  

ஈதியெம் பெருமாற் குள்ள இன்னவி எனலுங் கானில்  

பேதையொ டாடல் செய்யும் பித்தனுக் கீயேன் என்றான்.17

1404ஆங்கது கேளா அண்ணல் அம்புய னாதி யாகிப்  

பாங்குற விரவும் வானோர் பல்குழு அதனை நோக்கி  

நீங்களும் இவன்பா லானீர் நிமலனுக் கவிநல் காமல்  

ஈங்கிவன் இகழுந் தன்மை இசைவுகொல் உமக்கும் என்றான்.18

1405என்றலும் அனையர் தொல்லூர் இசைவினால் அதுகே ளார்போல்  

ஒன்றுமங் குரையா ராகி ஊமரின் இருத்த லோடும்  

நின்றதோர் வீரன் வல்லே நெருப்பெழ விழித்துச் சீறி  

நன்றிவர் வன்மை என்னா நகையெயி றிலங்க நக்கான்.193

1406கடித்தனன் எயிறு செந்தீக் கானற்னன் கனன்று கையில்  

பிடித்திடு மேரு வன்ன பெருந்திறல் கதைய தொன்றால்  

தடித்திடும் அகல மார்பத் தடவரை அகடு சாய  

அடித்தனன் தக்கன் உள்ளம் வெருவர அரிமுன் வீழ்ந்தான்.20

1407விட்டுமுன் வீழத லோடும் வீரருள் வீரத் தண்ணல்  

மட்டுறு கமலப் போதில் வான்பெருந் தவிசில் வைகுஞ்  

சிட்டனை நோக்கி அன்னான் சிரத்திடை உருமுற் றென்னக்  

குட்டினன் ஒருதன் கையால் மேல்வருங் குமர னேபோல்.21

1408தாக்குத லோடும் ஐயன் சரணிடைப் பணிவான் போல  

மேக்குறு சென்னி சோர விரிஞ்சனும் வீழ அன்னான்  

வாக்குறு தேவி தன்னை மற்றவர் தம்மை வாளால்  

மூக்கொடு குயமுங் கொய்தான் இறுதிநாள் முதல்வன் போல்வான்.22

1409ஏடுலாந் தொடையல் வீரன் இத்திறம் இவரை முன்னஞ்  

சாடினான் அதுகண் டங்கட் சார்தரும் இமையோர் யாரும்  

ஓடினார் உலந்தார் வீழ்ந்தார் ஔ¤த்திடற் கிடமே தென்று  

தேடினார் ஒருவர் இன்றிச் சிதறினார் கதறு கின்றார்.23 (16. புகலிடம் - இருப்பிடம். போய - போயின.  

17. பேதை - காளி. பித்தன் - சிவன். ஈயேன் - கொடேன்.  

19. தொல் ஊழ் - பழைய ஊழ்வினை. இசைவினால் - தொடர்பால்.  

அது - வீரபத்திரன் கூறியதை. ஊமரின் - ஊமைகள் போல.  

20. அரி முன் - திருமால் முன்பு.

21. விட்டு - விட்டுணு. கமலப்போதில்...  

...சிட்டன் - பிரமதேவன். மேல்வரும் - பின்வரும்.  

குமரன் போல் - குமரக் கடவுள் போல்.  

22. அன்னான் வாக்குறு தேவி - சரசுவதி.  

மற்றவர் - இலக்குமி முதலியோர். குயம் - முலை.)

1410வேறு  

இன்னதோர் காலையில் இரிந்து போவதோர்  

மெய்ந்நிறை மதியினை வீரன் காணுறாத்  

தன்னொரு பதங்கொடே தள்ளி மெல்லெனச்  

சின்னம துறவுடல் தேய்த்திட் டானரோ.24

1411அடித்ததங் கொடுமதி அதனைத் தேய்த்தபின்  

விடுத்தனன் கதிரவன் வெருவி ஓடலும்  

இடித்தெனக் கவுளிடை எற்றி னானவன்  

உடுத்திரள் உதிர்ந்தென உகுப்பத் தந்தமே.25

1412எறித்தரு கதிரவன் எயிறு பார்மிசைத்  

தெறித்திட உயிரொரீஇச் சிதைந்து வீழ்தலும்  

வெறித்தரு பகனெனும் வெய்ய வன்விழி  

பறித்தனன் தகுவதோர் பரிசு நல்குவான்.26

1413தொட்டலும் பகன்விழித் துணையை இத்திறம்  

பட்டது தெரிந்துயிர் பலவும் பைப்பைய  

அட்டிடு கூற்றுவன் அலமந் தோடலும்  

வெட்டினன் அவன்தலை வீர வீரனே.27

1414மடிந்தனன் கூற்றுவ னாக வாசவன்  

உடைந்தனன் குயிலென உருக்கொண் டும்பரில்  

அடைந்தனன் அதுபொழு தண்ணல் கண்ணுறீஇத்  

தடிந்தனன் வீட்டினன் தடக்கை வாளினால்.28

1415அண்டர்கோன் வீழ்தலும் அலமந் தோடிய  

திண்டிறல் அங்கியைத் திறல்காள் சேவகன்  

கண்டனன் அங்கவன் கரத்தை ஒல்லையில்  

துண்டம தாகவே துணித்து வீட்டினான்.29

1416கறுத்திடு மிடறுடைக் கடவுட் டேவனை  

மறுத்தவன் நல்கிய வரம்பில் உண்டியும்  

வெறுத்திலை உண்டியால் என்று வீரனும்  

அறுத்தனன் எழுதிறத் தழலின் நாக்களே.30

1417துள்ளிய நாவொடுந் துணிந்த கையொடுந்  

தள்ளுற வீழந்திடுந் தழலின் தேவியை  

வள்ளுகி ரைக்கொடு வலங்கொள் நாசியைக்  

கிள்ளினன் வாகையால் கிளர்பொற் றோளினான்.31

1418அரிதுணைக் கின்னதோர் ஆணை செய்திடும்  

ஒருதனித் திறலினான் உம்பர் மேலெழு  

நிருதியைக் கண்டனன் நிற்றி யாலெனாப்  

பொருதிறல் தண்டினால் புடைத்திட் டானரோ.32 (24. சின்னம் - சிதைவு.

25. கதிரவன் - சூரியன். கவுள் - கன்னம்.  

26. பகன் எனும் வெய்யவன் - பகன் என்னும் மற்றொரு சூரியன்.  

28. நாகம் - சுவர்க்கம். உடைந்தனன் - மனம் உடைந்து.  

29. அங்கியை - அக்கினி தேவனை. சேவகன் - வீரபத்திரன்.  

30. ஏழு திறந்து - ஏழு பகுதியினை யுடைய.)

1419வீட்டினன் நிருதியை வீரன் தன்பெருந்  

தாட்டுணை வீழ்தலுந் தடிதல் ஓம்பினான்  

ஓட்டினன் போதிரென் றுரைத்துச் செல்நெறி  

காட்டினன் உருத்திர கணத்தர்க் கென்பவே.33

1420ஒழுக்குடன் உருத்திரர் ஒருங்கு போதலும்  

எழு¢கொடு வருணனை எற்றிச் செங்கையின்  

மழுக்கொடு காலினை மாய்த்து முத்தலைக்  

கழுக்கொடு தனதனைக் கடவுள் காதினான்.34

1421எட்டெனுந் திசையினோன் ஏங்கி வௌ¢கியே  

அட்டிடுங் கொல்லென அஞ்சிப் போற்றலுங்  

கிட்டி வைதனன் கேடு செய்திலன்  

விட்டனன் உருத்திரர் மேவும் தொல்நெறி.35

1422தாணுவின் உருக்கொடு தருக்கு பேரினான்  

நாணொடு போதலும் நடுந டுங்கியே  

சோணித புரத்திறை துண்ணென் றோடுழி  

வேணுவின் அவன்தலை வீரன் வீட்டினான்.36

1423மணனயர் சாலையின் மகத்தின் தெய்வதம்  

பிணையென வெருக்கொடு பெயர்ந்து போதலுங்  

குணமிகு வரிசிலை குனித்து வீரனோர்  

கணைதொடுத் தவன்தலை களத்தில் வீட்டினான்.37

1424இரிந்திடு கின்றதோர் எச்சன் என்பவன்  

சிரந்துணி படுதலும் செய்கை இவ்வெலாம்  

அரந்தையொ டேதெரிந் தயன்தன் காதலன்  

விரைந்தவண் எழுந்தனன் வெருக்கொள் சிந்தையான்.38

1425விட்டனன் திண்மையை வெய்ய தோர்வலைப்  

பட்டதொர் பிணையெனப் பதைக்குஞ் சிந்தையான்  

மட்டிட அரியஇம் மகமும் என்முனங்  

கெட்டிடு மோவெனா இவைகி ளத்தினான்.39

1426ஊறகல் நான்முகத் தொருவன் வாய்மையால்  

கூறிய உணர்வினைக் குறித்து நோற்றியான்  

ஆரணி செஞ்சடை அமலன் தந்திட  

வீறகல் வளம்பல வெய்தி னேனரோ.40

1427பெருவள நல்கிய பிரானைச் சிந்தையிற்  

கருதுதல் செய்திலன் கசிந்து போற்றிலன்  

திருவிடை மயங்கினன் சிவையை நல்கியே  

மருகனென் றவனையான் மன்ற எள்ளினேன்.41 (33. செல்நெறி - போம் வழி.

34. எழு - எழுவாயுதம்.  

காலினை - வாயு தேவனை. தனதனை - குபேரனை.  

35. எட்டெனும் திசையினோன் - ஈசானன்.  

36. வேணுவின் - பாட்படையினால்.

37. பிணைஎன - மான் வடிவங் கொண்டு.  

38. எச்சன் - யாகத்தின் அதி தேவதை.

39. மட்டிட - அளவிடுதற்கு.  

40. ஊறு அகல் - குற்றம் அற்ற. ஈறு அகல் - எல்லையற்ற.  

41. மன்ற - மிகவும். எண்ணினேன் - இகழ்ந்தேன்.)

1428வேதநூல் விதிமுறை விமலற் கீந்திடும்  

ஆதியாம் அவிதனை அளிக்கொ ணாதெனத்  

தாதையோன் வேள்வியில் தடுத்தி யானுமிவ்  

வேதமாம் மகந்தனை இயற்றி னேனரோ.42

1429தந்தைசொல் லாமெனுந் ததீசி வாய்மையை  

நிந்தனை செய்தனன் நீடு வேள்வியில்  

வந்தவெண் மகள்தனை மறுத்துக் கண்ணுதல்  

முந்தையை இகழ்ந்தனன் முடிவ தோர்கிலேன்.43

1430அன்றியும் வீரன்நின் றவியை ஈதியால்  

என்றலும் அவன்தன தெண்ணம் நோக்கியும்  

நன்றென ஈந்திலன் மறையும் நாடிலேன்  

பொன்றிட வந்தகொல் இனைய புந்தியே.44

1431அல்லியங் கமலமேல் அண்ணல் ஆதியாச்  

சொல்லிய வானவர் தொகைக்கு நோற்றிட  

வல்லபண் ணவர்க்கும்வே தியர்க்கும் மற்றவர்  

எல்லவர் தமக்குமோர் இறுதி தேடினேன்.45

1432துதிதரு மறைப்பொருள் துணிபு நாடியும்  

நதிமுடி அமலனை நன்று நிந்தியா  

இதுபொழு திறப்பதற் கேது வாயினேன்  

விதிவழி புந்தியும் மேவு மேகொலாம்.46

1433எனத்தகு பரிசெலாம் இனைந்து தன்னுடை  

மனத்தொடு கூறியே மாளும் எல்லையில்  

நினைத்தறி வின்மையை நிகழ்த்தின் ஆவதென்  

இனிச்செய லென்னென எண்ணி நாடினான்.47

1434பாடுறு சாரதர் பரப்பும் வேள்வியின்  

ஊடுறு வீரன துரமுஞ் சீற்றமுஞ்  

சாடுறு பத்திரை தகவுங் கண்ணுறீஇ  

ஓடுவ தரிதென உன்னி யுன்னிமேல்.48

1435சென்றதோர் உயிரொடு சிதைந்த தேவர்போல்  

பின்றுவன் என்னினும் பிழைப்ப தில்லையால்  

வன்றிறல் வீரன்முன் வன்மை யாளர்போல்  

நின்றிடல் துணிபெனத் தக்கன் நிற்பவே.43 (42. இவ்வேதமாம் - இந்தத் துன்பத்திற்குரிய.  

45. ஓர் இறுதி - ஒரு அழிவுக் காலத்தினை.  

46. நிந்தியா - நிந்தித்து.

48. சாடுஉறு - கொலைபுரிகின்ற.)43

1436வேறு  

கண்டு மற்றது வீரபத் திரனெனுங் கடவுள்  

கொண்ட சீற்றமொ டேகியே தக்கனைக் குறுகி  

அண்ட ரோடுநீ ஈசனை இகழ்ந்தனை அதனால்  

தண்ட மீதென வாள்கொடே அவன்தலை தடிந்தான்.50

1437அற்ற தோர்சென்னி வீழுமுன் இறைவன்அங் கையினால்  

பற்றி ஆயிடை அலமரும் பாவகற் பாராத்  

திற்றி ஈதெனக் கொடுத்தனன் கொடுத்தலுஞ் செந்தீ  

மற்றொர் மாத்திரைல் போதினில் மிசைந்தது மன்னோ.51

1438மெல்ல வேயெரி யத்தலை நுகர்தலும் வேத  

வல்லி யாதியாந் துணைவியர் தக்கன்மா மகளிர்  

சில்லி ருங்குழல் தாழ்வரச் செங்கரங் குலைத்தே  

ஒல்லை யத்திறங் கண்டனர் புலம்பிவந் துற்றார்.52

1439அந்த வேலையின் மறைக்கொடி தன்னைமுன் னணுகி  

முந்தி வார்குழை இறுத்தனன் ஏனையர் முடியுந்  

தந்த நங்கையர் சென்னியும் வாள்கொடு தடிந்து  

கந்து கங்கள்போல் அடித்தனள் பத்திர காளி.53

1440காளி யாம்பெயர்த் தலைவியுங் கருதலர் தொகைக்கோர்  

ஆளி யாகிய வீரனும் ஏனைஅண் டர்களைக்  

கேளி ராகிய முனிவரைத் தனித்தனி கிடைத்துத்  

தாளில் ஆர்ப்பினில் தடக்கையில் படைகளில் தடிந்தார்.54

1441மருத்தும் ஊழியில் அங்கியும் உற்றென மாதும்  

உருத்தி ரப்பெரு மூர்த்தியும் வந்தென உயர்சீர்  

தரித்த வீரனும் பத்திர காளியுந் தக்கன்  

திருத்தும் வேளவியைத் தொலைத்தனர் தனித்தனி தெரிந்தே.55

1442அண்ணல் தன்மையுந் தேவிதன் நிலைமையும் அயரும்  

விண்ணு ளோர்சிலர் நோக்கியே யாங்கணும் விரவி  

அண்ணு கின்றனர் யாரையுந் தொலைக்குநர் அம்மா  

எண்ணி லார்கொலாம் வீரனும் இறைவியும் என்றார்.56

1443இற்றெ லாம்நிகழ் வேலையில் வீரன திசையால்  

சுற்று தானையர் இத்திறம் நோக்கியே சூழ்ந்த  

பொற்றை போலுயர் காப்பினை வீட்டியுள் புகுந்து  

செற்ற மோடுசென் றார்த்தனர் வானுளோர் தியங்க.57

1444சூர்த்த நோக்குடைப் பூதருங் காளிகள் தொகையும்  

ஆர்த்த காலையின் முனிவருந் தேவரும் அயர்ந்து  

பார்த்த பார்த்ததோர் திசைதொறும் இரிதலும் படியைப்  

போர்த்த வார்கட லாமென வளைந்தடல் புரிய. (50. தண்டம் - தண்டனை.

51. அலமரும் - சுழலுகின்ற.  

பாவகன் - அக்கினி. ஈது திற்றி - இதனைத் தின்னுவாய்.  

52. சில் - தலையில் அணியும் ஓர் ஆபரணம்.  

53. வார்குழை - நீண்ட காதினை. கந்துகம் - பந்து.  

54. ஆளி - சிங்கம். கேளிர் - சுற்றத்தினர்.  

57. காப்பினை வீட்டி - மதிலினை இடித்து.

58. சூர்த்த - அச்சம் தரும்.)58

1445வேறு  

தியக்குற்றனர் வெருளுற்றனர் திடுக்கிட்டனர் தெருள்போய்த்  

துயக்குற்றனர் பிறக்குற்றனர் தொலைவுற்றனர் மெலியா  

மயக்குற்றனர் கலக்குற்றனர் மறுக்குற்றனர் மனமேல்  

உயக்குற்றனர் இமையோர்களும் உயர்மாமுனி வரரும்.59

1446அளிக்கின்றனர் தமைத்தம்முனை அருண்மக்களை மனையைக்  

களிக்கின்றதொ ரிளையோர்தமைச் சுற்றந்தனைக் கருதி  

விளிக்கின்றனர் பதைக்கின்றனர் வெருக்கொண்டனர் பிணத்தூ  

டொளிக்கின்றனர் அவன்வேள்வியில் உறைகுற்றதொர் மறையோர்.60

1447அலக்கட்படும் இமையோர்களும் அருமாமுனி வரரும்  

நிலக்கட்படு மறையோர்களும் நெடுநீர்க்கட லாகக்  

கலக்குற்றனர் வரையாமெனக் கரத்தாற்புடைத் துதிர்த்தார்  

உலக்கிற்றிர ளாகச்சினத் துயர்மால்கரி ஒத்தே.61

1448முடிக்குந்திறல் பெருங்கோளரி முழங்கிற்றென முரணால்  

இடிக்கின்றனர் கலைமானென இமையோர்தமை விரைவில்  

பிடிக்கின்றனர் அடிக்கின்றனர் பிறழ்பற்கொடு சிரத்தைக்  

கடிக்கின்றனர் ஒடிக்கின்றனர் களத்தைப்பொரு களத்தில்.62

1449முறிக்கின்றனர் தடந்தோள்களை முழுவென்புடன் உடலங்  

கறிக்கின்றனர் அடிநாவினைக் களைகின்றனர் விழியைப்  

பறிக்கின்றனர் மிதிக்கின்றனர் படுக்கின்றனர் சங்கங்  

குறிக்கின்றனர் குடிக்கின்றனர் குருதிப்புனல் தனையே.63

1450எடுக்கின்றனர் பிளக்கின்றனர் எறிகின்றர் எதிர்போய்த்  

தடுக்கின்றனர் உதைக்கின்றறர் தடந்தாள்கொடு துகைத்துப்  

படுக்கின்றனர் தலைசிந்திடப் படையாவையுந் தொடையா  

விடுக்கின்றனர் மடுக்கின்றனர் மிகுமூனினைப் பகுவாய்.64

1451நெரிக்கின்றனர் சிலர்சென்னியை நெடுந்தாள்கொடு மிதியா  

உரிக்கின்றனர் சிலர்யாக்கையை ஒருசிற்சிலர் மெய்யை  

எரிக்கின்றனர் மகத்தீயிடை இழுதார்கடத் திட்டே  

பொரிக்கின்றனர் கரிக்கின்றனர் புகைக்கின்றனர் அம்மா.65

1452அகழ்கின்றனர் சிலமார்பினை அவர்தங்குடர் சூடி  

மகிழ்கின்றனர் நகைக்கின்றனர் மதர்க்கின்றனர் சிவனைப்  

புகழ்கின்றனர் படுகின்றதொர் புலவோர்தமைக் காணா  

இகழ்கின்றனர் எறிந்தேபடை ஏற்கின்றனர் அன்றே.66

1453கரக்கின்றதொர் முனிவேர்களைக் கண்டேதொடர்ந் தோடித்  

துரக்கின்றனர் பிடிக்கின்றனர் துடிக்கும்படி படிமேல்  

திரக்குன்றுகொ டரைக்கின்றனர் தெழிக்கின்றனர் சிலவூன்  

இரக்கின்றதொர் கழுகின்றொகைக் கீகின்றனர் மாதோ. (61. அலக்கண் - துன்பம்.

62. பெருங் கோளரி - பெருஞ் சிங்கம்.  

களத்தை - கழுத்தை.

63. கறிக்கின்றனர் - மெல்லுகின்றனர்.  

சங்கங் குறிக்கின்றனர் - வெற்றிச் சங்கு ஊதுகின்றனர்.  

67. தெழிக்கின்றனர் - பேரொலி செய்கின்றனர்.)67

1454நெய்யுண்டனர் ததியுண்டனர் பாலுண்டனர் நீடுந்  

துய்யுண்டனர் இமையோர்கடந் தொகைக்காமென உய்க்கும்  

ஐயுண்டதொர் அவியுண்டனர் மகவேள்வியில் வந்தே  

நையுண்டவர் உயிர்கொண்டிடு நாளுண்டவ ரெல்லாம்.68

1455உலகத்துக்கடை அனலைக்கடல் உவர்நீர்தணித் தெனவே  

மகத்தில்திரி விதவேதியில் வைகுங்கனல் அதனை  

மிகத்துப்புர வுளதென்றுகொல் வியப்பார்தம துயிரின்  

அகத்துப்புனல் விடுத்தேவிரைந் தவித்தார்மகம் அழித்தார்.69

1456தடைக்கொண்டதொர் சிறைதோறுள சாலைக்கத வெல்லாம்  

அடைக்கின்றனர் தழலிட்டனர் அவணுற்றவர் தம்மைத்  

துடைக்கின்றனர் கலசத்தொடு தொடர்கும்பமும் விரைவால்  

உடைக்கின்றனர் தகர்க்கின்றனர் உதிர்க்கின்றனர் உடுவை.70

1457தவக்ககண்டகத் தொகையார்த்திடத் தனிமாமகத் தறியில்  

துவக்குண்டய ரணிமேதகு துகடீர்பசு நிரையை  

அவிழ்க்கின்றனர் சிலர்கங்கையின் அலையிற்செல விடுவார்  

திவக்கும்படி வானோச்சினர் சிலவெற்றினர் படையின்.71

1458பங்கங்கள் படச்செய்திடு பதகன்மகந் தனிற்போய்க்  

கங்கங்களை முறிக்கின்றனர் கவின்சேரா மகளிர்  

அங்கங்களைக் கறிக்கின்றனர் அறுக்கின்றனர் அதனை  

எங்கெங்கணும் உமிழ்கின்றனர் எறிகின்றனர் எவரும்.72

1459படுகின்றவர் வருமூர்தியும் படர்மானமுந் தேருஞ்  

சுடுகின்றனர் அவர்கொண்டிடு தொலைவில்படைக் கலமும்  

இடுகுண்டல முடிகண்டிகை எவையுந்தழல் இட்டே  

கடுகின்றுக ளாகப்பொடி கண்டார்திறல் கொண்டார்.73

1460அடிக்கொண்டதொர் மகச்சாலையுள் அமர்வேதியை அடியால்  

இடிக்கின்றனர் பொடிக்கின்றனர் இருந்தோரணத் தொகையை  

ஒடிக்கின்றனர் பெருந்தீயினை உமிழ்கின்றனர் களிப்பால்  

நடிக்கின்றனர் இசைக்கின்றனர் நமனச்சுறுந் திறத்தோர்.74

1461தருமத்தினை அடுகின்றதொர் தக்கன்றனக் குறவா  

மருமக்களைப் பிடிக்கின்றனர் வாயாற்புகல் ஒண்ணாக்  

கருமத்தினைப் புரிகின்றனர் கரத்தாலவர் உரத்தே  

உருமுற்றெனப் புடைக்கின்றனர் உமிழ்வித்தனர் அவியே. (68. ததி - தயிர். துய் - சோறு.  

69. உகத்துக் கடை அனல் - ஊழிக் காலத்துப் பிரளயாக்கினி.  

திரிவித வேதி - மூவகை வேதிகை. உயிர் - இங்கு ஆண் குறி.  

அகத்துப்புனல் - இங்குச் சிறுநீர்.

70. உடுவை - ஆடுகளை.  

71. தவக்கண்டகத்தொகை ஆர்த்திட - மிகவும் கழுத்தில் கண்ணுள்ள  

மணிகள் ஒலிக்கவும்; (யாகத்திற்குரிய ஆடுகளின் கழுத்தில் உணவுக்காக,  

காரை முதலிய முட்செடிகளைக் கட்டுதல் மரபு ஆதலின், ஆடுகளுக்குத்)  

தவத்திற்குரிய காரை முட்செடிகளை உண்பிக்க. தவக்கண்டகத் தொகை  

ஆர்த்திட்ட - மந்திர செபம் செய்தலாகிய தவத்துடன் தோயலிடப்பட்ட  

வாளாயுதத்தல் அறுத்தற்கு. கண்டகம் - வாள். மகத்தறி - யூபஸ்தம்பம்.  

பசு என்றது யாகத்திற்குரிய ஆடுகளை.

72. பங்கம் - இழிவு.  

பதகன் - கீழ்மகன்; தக்கன். கங்கம் - பருந்து.)75

1462தறிக்கின்றனர் சிலதேவரைத் தலைமாமயிர் முழுதும்  

பறிக்கின்றனர் சிலதேவரைப் பாசங்கொடு தறியில்  

செறிக்கின்றனர் சிலதேவரைச் செந்தீயிடை வதக்கிக்  

கொறிக்கின்றனர் சிலதேவரைக் கொலைசெய்திடுங் கொடியோர்.76

1463நாற்றிக்கினும் எறிகின்றனர் சிலர்தங்களை நல்லூன்  

சேற்றுத்தலைப் புதைக்கின்றனர் சிலர்தங்களைச் செந்நீர்  

ஆற்றுக்கிடை விடுக்கின்றனர் சிலர்தங்களை அண்டப்  

பாற்றுக்கிரை இடுகின்றனர் சிலர்தங்களைப் பலரும்.77

1464இடைந்தாரையும் விழுந்தாரையும் எழுந்தாரையும் எதிரே  

நடந்தாரையும் இரிந்தாரையும் நகையுற்றிட இறந்தே  

கிடந்தாரையும் இருந்தாரையுங கிளர்ந்தாரையும் விண்மேல்  

படர்ந்தாரையும் அவர்க்கேற்றதொர் பலதண்டமும் புரிந்தார்.78

1465உலக்குற்றிடு மகங்கண்டழு துளம்நொந்தனர் தளரா  

மலக்குற்றிடும் அணங்கோர்தமை வலிதேபிடித் தீர்த்துத்  

தலக்கட்படு மலர்ப்பொய்கையைத் தனிமால்கரி முனிவால்  

கலக்கிற்றெனப் புணர்கின்றனர் கணநாதரில் சிலரே.79

1466குட்டென்பதும் பிளவென்பதும் கொல்லென்பதும் கடிதே  

வெட்டென்பதும் குத்தென்பதும் உரியென்பதும் விரைவில்  

கட்டென்பதும் அடியென்பதும் உரையென்பதும் களத்தே  

எட்டென்பதொர் திசையெங்கணும் எவரும்புகல் வனவே.80

1467கையற்றனர் செவியற்றனர் காலற்றனர் காமர்  

மெய்யற்றனர் நாவற்றனர் விழியற்றனர் மிகவும்  

மையுற்றிடு களமற்றனர் அல்லாமலர் அயன்சேய்  

செய்யுற்றிடு மகத்தோர்களில் சிரைவற்றவர் இலையே.81

1468வேறு  

இத்திறம் யாரையும் ஏந்தல் தானையும்  

பத்திரை சேனையும் பரவித் தண்டியா  

மெத்துறும் அளைகெழு வேலை யில்பல  

மத்துறு கின்றென மகத்தை வீட்டவே.82

1469செழுந்திரு வுரத்திடை தெருமந் துற்றிடத்  

தொழுந்திறல் பரிசனந் தொலைய மாயவன்  

அழுந்திடு கவலொடும் அயர்வு யிர்த்தவண்  

எழுந்தனன் மகம்படும் இறப்பு நோக்கினான்.83

1470திருத்தகும் வேள்வியைச் சிதைவின் றாகயான்  

அருத்தியிற் காத்ததும் அழகி தாலெனாக்  

கருத்திடை உன்னினன் கண்ணன் வௌ¢கியே  

உருத்தனன் மானநின் றுளத்தை ஈரவே. (76. தறித்தல் - வெட்டுதல். பாசம் - கயிறு. தறி - தூண்.  

77. பாற்று - பாறு - பருந்து.

78. மலக்கு - கலக்கம்.  

அணங்கு - தேவமாதர்.

82. ஏந்தல் - வீரபத்திரன்.  

83. செழுந்திரு - இலக்குமி. உரம் - மார்பு.  

84. திருத்தகும் - செல்வமிகுந்த. கண்ணன் - திருமால்.)84

1471பரமனை இகழ்ந்திடு பான்மை யோர்க்கிது  

வருவது முறையென மனத்துட் கொண்டிலன்  

தெருமரு முணர்வினன் திறல்கொள் வீரன்மேல்  

பொருவது கருதினன் பொருவில் ஆழியான்.85

1472உன்னினன் கருடனை உடைந்த தாதலுந்  

தன்னுறு சீற்றமாந் தழலை ஆங்கொரு  

பொன்னிருஞ் சிறையபுள் ளரசன் ஆக்கலும்  

அன்னது வணங்கியே அரிமுன் நின்றதே.86

1473நிற்றலும் அதன்கையின் நீல மேனியான்  

பொற்றடந் தாள்வையாப் பொருக்கென் றேறியே  

பற்றினன் ஐம்பெரும் படையும் வேள்வியுள்  

முற்றுறு பூதர்மேல் முனிவுற் றேகினான்.87

1474எடுத்தனன் சங்கினை இலங்கு செந்துவர்  

அடுத்திடு பவளவாய் ஆரச் சேர்த்தியே  

படுத்தனன் பேரொலி பரவைத் தெண்டிரைத்  

தடக்கட லுடைந்திடு தன்மை போலவே.88

1475மீச்செலும் அமரர்கள் புரிந்த வேள்வியந்  

தீச்சிகை உதவிய சிலையை வாங்கியே  

தாச்செலும் வசிகெழு சரங்கள் எண்ணில  

ஓச்சினன் வீரன துரவுத் தானைமேல்.89

1476காளிகள் தொகைகளுங் கழுதின் ஈட்டமுங்  

கூளிகள் தொகைகளுங் குழுமி யேற்றெழீஇ  

வாளிகள் தொகைசொரீஇ மாயற் சூழ்வுறா  

நீளிகல் புரிந்தனர் நிகரில் வன்மையார்.90

1477தண்டுள வலங்கலந் தடம்பொற் றோளுடை  

அண்டனுந் தன்படை அனைத்து நேர்கொடு  

மண்டமர் புரிதலை மற்ற எல்லையில்  

கண்டனன் நகைத்தனன் கடவுள் வீரனே.91

1473வெருவரும் பெருந்திறல் வீரன் தண்டுழாய்  

அரியொடு போர்செய ஆதி நாயகன்  

திரைகடல் உலகமுற் சிறிது தானென  

ஒருபெருந் தேரினை உய்த்திட் டானரோ. (85. ஆழியான் - திருமால். ஆழியான் மனத்துட் கொண்டிலன் என்க.  

86. உடைந்தது - வீரபத்திரனுக்குப் பயந்து ஓடியது. புள்ளரசன் - கருடன்.  

அரி - திருமால்.

89. தீச்சிகை - யாகாக்கினி. சிலை - வில்.  

தாச் செலும் - தாவிச் செல்லுகின்ற. வசி - வன்மை.  

90. கழுது - பேய். சொரீஇ - விடுத்து.  

92. ஆதிநாயகன் - சிவபெருமான்.)92

1479பாயிரந் தானெனப் பகரும் வேதமா  

மாயிரம் புரவிகள் அளப்பில் கேதனங்  

காயிரும் படைகள்மீக் கலந்த தாகிய  

மாயிருந் தேரவண் வல்லை வந்ததே.93

1480தேரவண் வருதலுந் திறல்கொள் வீரனால்  

பாரிடை வீழ்ந்தயர் பங்க யாசனன்  

ஆருயிர் பெற்றென அறிவு பெற்றெழீஇ  

நேரறு மகம்படு நிகழ்ச்சி நோக்கினான்.94

1481அரிபொரு நிலைமையும் ஆடல் வீரன  

துருகெழு செற்றமும் உம்பர் தன்னிடை  

இர தம்வந் திட்டதும் யாவும் நோக்கியே  

கருதினன் யானுயுங் கால மீதெனா.95

1482விண்ணிழி தேரிடை விரைவில் நான்முகன்  

நண்ணினன் வலவனின் நகைமுட் கோல்கொடு  

துண்ணென நடத்தியே தொழுது வீரனாம்  

புண்ணியன் தனக்கிது புகறல் மேயினான்.96

1483நீறணி பவளமெய் நிமலன் நிற்கிதோர்  

வீறணி தேர்தனை விரைவில் உய்த்தனன்  

தேறலர் தமையடுந் திறல்கொள் வீரநீ  

ஏறுதி துணைவியோ டென்று போற்றினான்.97

1484போற்றினன் இரத்தலும் பொருவில் வேதன்மேல்  

சீற்றமுள் ளதிலொரு சிறிது நீங்கியே  

ஆற்றல்கொள் வீரன்எம் மன்னை தன்னுடன்  

ஏற்றமொ டதன்மிசை இமைப்பின் மேவினான்.98

1485மேவிய காலையில் வெலற்க ருந்திறல்  

சேவக அடியனேன் திறத்தைக் காண்கெனத்  

தாவகல் தேரினைத் தண்டு ழாய்முடிக்  

காவலன் முன்னுறக் கடாவி உய்ப்பவே.99

1486வரனுறு நான்முக வலவன் உய்த்திடு  

திருமணித் தேர்மிசைத் திகழ்ந்த வீரன்முன்  

ஒருதனி வையமேல் உம்பர்க் காகவே  

புரமட வருவதோர் புராரி போன்றனன்.100

1487எல்லையில் பெருந்திறல் இறைவன் ஏறுதேர்  

அல்லியங் கமலமேல் அண்ணல் உய்த்திடச்  

சொல்லருந் தானையின் தொகையை நீக்கியே  

வல்லைசென் றிறுத்ததம் மாயன் முன்னரே. (93. கேதனம் - கொடி.

95. உம்பர் தன்னிடை - ஆகாயத்தில்.  

97. போற்றினான் - (பிரமன்) வணங்கினான்.  

98. ஏற்றமொடு - கவுரவத்துடன்.  

99. தாஅகல் - குதிரைகளை மிகுதியாகப் பூட்டிய.  

தா - பாய்தல்; குதிரை : ஆகுபெயர்.



100. வலவன் - சாரதி.  

புராரி - சிவபெருமான்.



101. அல்லி - அகவிதழ்.)101

1488பாருல களவினும் பரந்த பைம்பொனந்  

தேரவண் எதிர்தலுந் திருவு லாவிய  

காருறழ் மேனியங் கண்ணன் கண்ணுதல்  

வீரனை நோக்கியோர் மொழிவி ளம்பினான்.102

1489வேறு  

தெழித்த வார்புனற் கங்கையஞ் சடைமுடிச் சிவனைப்  

பழித்த தக்கனை அடுவதல் லாலவன் பாலில்  

இழுக்கில் தேவரை அடுவதென் வேள்வியை எல்லாம்  

அழித்த தென்னைநீ புகலுதி யாலென அறைந்தான்.103

1490பாடல் சான்றிடு மாலிது புகறலும் பலரும்  

நாடு தொல்புகழ வீரன்நன் றிதுவென நகையா  

ஈடு சேர்இமில் ஏற்றுடன் வயப்புலி யேறொன்  

றாடல் செய்தல்போல் ஒருமொழி உரைத்தனன் அன்றே.104

1491எல்லை இல்லதோர் பரமனை இகழ்ந்தவன் இயற்றும்  

மல்லல் வேள்வியில் அவிநுகர்ந் தோர்க்கெலாம் மறைமுன்  

சொல்லுந் தண்டமே புரிந்தனன் நின்னையுந் தொலைப்பாம்  

வல்லை யேல்அது காத்தியென் றனன்உமை மைந்தன்.105

1492வீரன் இங்கிது புகறலுஞ் செங்கண்மால் வெகுண்டு  

பார வெஞ்சிலை குனித்தனன் நாணொலி படுத்தி  

யாரும் விண்முகில் ஒன்றுதன் வில்லொடும் அப்பு  

மாரி பெய்தெனப் பகழியால் பூதரை மறைத்தான்.106

1493கணங்கள் தம்மிசை மால்சரம் பொழிதலுங் காணூஉ  

அணங்கு தன்னொடு நகைசெய்து வீரனாம் அமலன்  

பணங்கொள் ப·றலைப் பன்னகக் கிறைவனாற் படைத்த  

குணங்கொள் மேருவே அன்னதோர் பெருஞ்சிலை குனித்தான்.107

1494செற்ற மீக்கொள ஐயன்வில் வாங்கினன் சிறிதே  

பற்றி நாணொலி எடுத்தலும் ஒடுங்கின பரவை  

பொற்றை யாவையுங் கீண்டன துளங்கின புவனம்  

இற்றை வைகலோ இறுதியென் றயர்ந்தனர் எவரும்.108

1495கோளி லாகிய புற்றிடை ஓரராக் குறுகி  

மீளில் வெஞ்சினக் குழவிகொண் டேகலின் வீரன்  

தோளில் வாங்கிய சிலையினில் தூணியில் துதைந்த  

வாளி வாங்கியுய்த் தொருதனி மாயனை மறைத்தான்.109

1496செங்க ணான்தனை மறைத்தபின் மற்றவன் செலுத்துந்  

துங்க வெங்கணை யாவையும் பொடிபடத் தொலைப்ப  

அங்கொ ராயிரம் பகழியை ஐதெனப் பூட்டி  

எங்கள் நாயகன் திருமணிப் புயத்தின்நேர் எய்தான்.110

1497எய்யும் வெங்கணை யாவையும் வீரருள் இறையாம்  

ஐயன் ஆசுகம் ஆயிரம் ஓச்சினன் அகற்றி  

ஒய்யெ னக்கரி யோன்நுதல் மீமிசை ஒருதன்  

வெய்ய பொத்திரம் ஏவினன் அவனுளம் வெருவ.111

1497ஏவு தொல்கணை மாயவன் நுதலிடை இமைப்பின்  

மேவு கின்றுழி அனையவன் தளர்தலும் வீரன்  

வாவு தேர்மிசை ஊன்றினன் சிலையைவார் கணையுந்  

தூவு கின்றிலன் மாலிடர் நீங்குறுந் துணையும்.112

1497இன்னல் அத்துணை யகன்றுமால் எதிர்தலும் எமது  

மன்னும் நேர்ந்தனன் இருவரும் வரிசிலை வளையாப்  

பொன்னின் வாளிகள் பொழிந்தனர் முறைமுறை பொருதார்  

அன்ன பான்மையர் செய்தபோர் யாவரே அறைவார்.113

1497மாறு கொண்டபோர் இவ்வகை புரிதலும் வயத்தால்  

வீறு கொண்டுயர் முக்கணான் வெய்யதீ வடவைக்  

கூறு கொண்டதோர் படையினை ஓச்சலுங் குவட்டில்  

ஏறு கொண்டலை அனையவன் உரத்தில்எய் தியதே.114

1501எய்து காலையில் உளம்பதை பதைத்திட இரங்கி  

வெய்து யிர்ப்புடன் உணர்வொரீஇ உளம்நனி மெலிந்து  

நொய்தின் மையலை நீங்கலும் முகுந்தனை நோக்கிச்  

செய்தி போரென உரைத்தனன் சரபமாந் திறலோன்.115

1502மெய்வ தத்தினை யாவர்க்கும் விரைவினில் இழைக்குந்  

தெய்வ தப்படை முழுவதுஞ் செங்கண்மால் செலுத்த  

அவ்வ னைத்தையும் அனையஅப் படைகளால் அகற்றிக்  

கவ்வை முற்றினன் நுதல்விழி அளித்திடுங் கடவுள்.116

1503வேறு  

தேன்றிகழ் பங்கயத் திருவின் நாயகத்  

தோன்றல்தன் படைக்கலந் தூண்ட எங்கணுஞ்  

சான்றென நின்றவன் தனயன் வீரமாம்  

வான்திகழ் படைதொடா வல்லை மாற்றவே.117

1504பொருகணை அளப்பில பொழிய மாற்றியோர்  

சரமது செலுத்திமால் சார்ங்கம் ஒன்றையும்  

இருதுணி படுத்தினன் இறைவன் மைந்தனே.



114. கொண்டலை அனையவன் - திருமால்.  

115. சரபமாம் திறலோன் - வீரபத்திரன்.  

சரபம் - எண் கால்களையுடைய ஒரு பறவை.  

116. மெய்வதம் - உடல் அழிவு. கவ்வை - அட்டகாசம்;  

பேரொலியுமாம்.



118. சார்ங்கம் - சாரங்கம் - வில்;  

இது திருமால் வில்.)118

1505பின்னுமத் துணைதனில் பெருந்தி றற்பெயர்  

முன்னவன் இருகணை முறையின் ஓச்சியே  

பன்னக மிசைத்துயில் பகவன் ஊர்திதன்  

பொன்னிருஞ் சிறையினைப் புவியில் வீட்டினான்.119

1506ஆயதோர் அமைதியில் ஆழி யங்கையான்  

மாயவன் ஆதலின் வரம்பில் கண்ணரை  

மேயின காதலின் விதிப்ப வீரன்முன்  

பாயிருள் முகிலெனப் பரம்பி னாரரோ.120

1507அங்கவர் யாரையும் அமலன் வெய்யகட்  

பொங்கழல் கொளுவிநுண் பொடிய தாக்கலும்  

பங்கய விழியினான் பரமன் அன்றருள்  

செங்கையில் ஆழியைச் செல்கென் றேவினான்.121

1508விடுத்ததோர் திகிரியை வீரன் அங்கையால்  

பிடித்தவண் விழுங்கினன் பெயர்த்து மாயவன்  

எடுத்திடு கதையினை எறிய அன்னது  

தடுத்தனன் தனதுகைத் தடம்பொற் றண்டினால்.122

1509வேறு  

சங்கார் செங்கைப் புங்கவன் ஏவுந் தண்டம்போய்  

மங்கா அங்கண் வீழ்வது காணா வாள்வாங்கிப்  

பொங்கா நின்றே உய்த்திட எய்தும் பொழுதின்கண்  

உங்கா ரஞ்செய் திட்டனன் அம்மா உமைமைந்தன்.123

1510ஒய்யென் றையன் சீற்றமொ டங்கண் உங்காரஞ்  

செய்யுங் காலத் தோவியம் என்னச் செயனீங்கிக்  

கையும் வாளு மாய்அவண் நின்றான் கடலூடே  

வையம் முண்டு கண்டுயில் கின்ற மாமாயன்.124

1511சான்றகல் மாயன் அச்சுற வெய்தித் தளர்காலை  

மூன்றுகண் வீரன் யாது நினைந்தோ முனிவெய்த  

ஆன்றதொர் செற்றம் நீங்குதி என்னா அண்டத்தே  

தோன்றிய தம்மா கண்ணுதல் ஈசன் சொல்லொன்றே.125

1512அந்தர மீதே வந்திடு சொல்லங் கதுகேளா  

எந்தை மனங்கொள் வெஞ்சினம் நீங்கி யிடுபோழ்தில்  

அந்தின் மணித்தேர் உய்த்திடு பாகன் அதுநோக்கி  

வந்தனை செய்தே போற்றியொர் மாற்றம் வகுப்பானால்.125 (120. வரம்பில் கண்ணரை - அளவற்ற திருமால்களை.  

121. பங்கயவிழியினான் - திருமால்.  

126. அந்தரமீதே வந்திடு சொல் - அசரீரி.126

1513வேறு  

அறத்தினை யொருவிச் செல்லும் அழிதகன் உலக மெல்லாம்  

இறத்தலை யெய்த இங்ஙன் இயற்றிய மகத்தின் மேவிப்  

பெறத்தகும் அவியை நுங்கும் பேதையேன் பிழையை யெல்லாம்  

பொறுத்தனை கொண்மோ என்னாப் பொன்னடிக் கமலம் பூண்டான்.127

1514பூண்டிடும் உலகந் தந்த புங்கவன் தன்னை நோக்கி  

ஆண்டகை வீரன் அ·தே ஆகவென் றருள லோடும்  

நீண்டதோர் மாயன் அன்னான் நீடருள் நிலைமை காணூஉ  

ஈண்டிது காலம் என்னா ஏத்தினன் இயம்ப லுற்றான்.128

1515பாரவெஞ சிலையும் வீட்டிப் பல்படைக் கலமுஞ் சிந்திச்  

சேரலர் உயிர்கள் உண்ட திகிரியுஞ் செல்ல நுங்கிப்  

போரிடை எனையும் வென்று புகழ்புனைந் திடுதி யென்றால்  

வீரநின் றகைமை யாரே முடிவுற விளம்ப வல்லார்.129

1516ஆசறு நெறியின் நீங்கும் அயன்மகன் இயற்று கின்ற  

பூசனை விரும்பி வேள்வி புகுந்தனன் புந்த யில்லேன்  

மாசறு புகழாய் நின்னால் மற்றிது பெற்றேன் அந்தோ  

ஈசனை இகழ்ந்தோர் தம்பால் இருப்பரோ எணணம் மிக்கோர்.130

1517ஆதிநா யகனை ஒல்லார் அனையவர்ச் சேர்ந்தார்க் கெல்லாம்  

வேதமே இசையா நிற்கும் வியன்பெருந் தண்டம் அன்றோ  

ஈதெலாம் எம்ம னோர்பால் இயற்றிய இனைய தன்மை  

நீதியால் எம்பால் அன்றி நின்கணோர் குறையும் உண்டோ.131

1518விழிதனில் முறுவல் தன்னில் செய்துயிர்ப் பதனில் ஆர்ப்பின்  

மொழிதனில் புவன மெல்லா முதலொடு முடிக்க வல்லோய்  

பழிபடு வேள்வி தன்னில் பலரையும் படையி னோடும்  

அழிவுசெய் திட்ட தம்மா அடிகளுக் காடல் அன்றோ.132

1519உறுநர்தந் தொகைக்கு வேண்டிற் றுதவிய முதல்வன் ஏவும்  

முறையதை உன்னி வேள்வி முடிப்பதோர் ஆடல் ஆகச்  

சிறிதெனும் அளவை தன்னில் சிதைத்தனை அன்றி எந்தாய்  

இறுதிசெய் திடநீ யுன்னின் யார்கொலோ எதிர்க்கும் நீரார்.133

1520இறுதிசெய் திடலே சீற்றம் இன்பமே யாண்மை என்னா  

அறைதரு சத்தி நான்காம் அரன்தனக் கையை காளி  

முறைதரு கவுரி இன்னோர் மும்மையும் பெற்றோர் ஏனைப்  

பெறலருஞ் சத்தி யான்இப் பெற்றியும் மறைகள் பேசும்.1343

1521அன்னதோர் பரிசால் ஈசன் அரும்பெருஞ் சத்தி என்னில்  

பின்னமன் றவற்கி யானும் ரெ¤துமன் புடையேன் முக்கண்  

முன்னவன் தன்பால் ஈண்டென் மொய்ம்புடன் இழந்த நேமி  

இன்னுமங் கவன்தாள் அர்ச்சித் திமைப்பினில் எய்து கின்றேன்.133 (129. நுங்கி - விழுங்கி.



121. ஒல்லார் - பகைத்தவர்.  

132. ஆர்ப்பு - அட்டகாசம். முதலொடு அடியொடு.  

133. உறுநர் - அடியடைந்த அன்பர்.  

134. இறுதிசெய்திடல், சீற்றம், இன்பம், ஆண்மை இவை  

நான்கும் இறைவனுக்கு துர்க்கை, காளி, கௌரி, திருமால்  

என்னும் சக்திகளாகும். யான் - இங்குத் திருமால்.)135

1522முனிவுடன் அடிகள் ஈண்டு முறைபுரிந் ததனுக் கின்னல்  

மனனிடை கொள்ளேன் இன்னான் மற்றிது பெறுத லாலே  

புனிதமாக் கொள்வன் தண்டம் புரிந்தனை பொறுத்தி குற்றம்  

இனியருள் புரிதி என்னா இணையடி இறைஞ்ச லோடும்.136

1523வீரருள் வீரன் மாலோன் விளம்பிய மாற்றங் கேளா  

நாரணற் கன்பு செய்து நணியதோர் காலை தன்னில்  

பாரிடஞ் சூழ நந்தி பரவிட உமையா ளோடு  

மூரிமால் விடை மேற் கொண்டு தோன்றினன் முடிவிலாதான்.137

1524தேங்கிய கங்கை சூடுஞ் செஞ்சடைக் கடவுள் தோன்ற  

ஆங்கது தெரிந்த வீரன் அச்சமோ டங்கை கூப்பிப்  

பாங்குற நிற்ப மாலும் பங்கயத் தயனுந் தாழா  

நீங்கிய தாயை நேருங் குழவியின் நிலைய ரானார்.138

1525கண்டனன் கவுரி வேள்விக் களத்திடைக் கழலுங் கையும்  

துண்டமும் தலையும் மார்பும் தோள்களும் துணிந்து வீழ  

அண்டருந் தக்கன் தானும் ஆவிபோய்க் கிடந்த தன்மை  

கொண்டதோர் சீற்றம் நீங்கி அருள்வரக் கூறு கின்றாள்.139

1526வேறு  

பொன்னார் சடையெம் புனிதன்தனை நோக்கி  

முன்னா கியபொருட்டு முன்னோனே வேள்விக்கு  

மன்னா னவற்கும் இமையோர்க்கும் மற்றெவர்க்கும்  

என்னால் முடிவெய்திற் றென்றுரைக்கும் இவ்வுலகே.140

1527மற்ற வர்கள்புந்தி மயக்குற் றுனதுதொல்சீர்  

சற்று முணராது தவறுசெய்த தன்மையினால்  

செற்ற மிகுவீரத் திருமகனால் இஞ்ஞான்று  

பெற்றன ரேயன்றோ பெறத்தக்க தோர்பரிசே.141

1528முந்தும் இவரை முடித்தியென வெ·தியதும்  

தந்து முடித்தாய் தனிவீர னாலனையர்  

உய்ந்து குறைபோய் உயிர்பெற் றெழும்வண்ணம்  

இந்த வரமும் எனக்கருளாய் எங்கோவே.142

1529என்று தொழுதாங் கெமையுடையாள் கூறுதலும்  

நன்றுன் னருளென்று நகைசெய்து தன்பாங்கர்  

நின்ற திறலோனை நேர்நோக்கி இம்மாற்றம்  

ஒன்று பகர்ந்தான் உயிர்க்குயிராய் உற்றபிரான்.143

1530ஈண்டை மகத்தில் எமையிகழந்து நின்சினத்தான்  

மாண்டு சிதைவுற்ற வலியிலோர் தம்முயிரை  

மீண்டு அளித்துருவு மேனா ளெனப்புரிதி  

ஆண்டகை நீயென்றே அரனருளிச் செய்தலுமே. (137. முடிவிலாதான் - அழிவில்லாத சிவபெருமான்.  

139. கழலும் - காலும். துண்டம் - மூக்கு. துணிந்து - துண்டுபட்டு.  

142. முந்தும் - முன்னரும். முடித்தி - அழித்தி.)144

1531வீர னதற்கிசைந்து மேனா ளெனஇறந்தீர்  

யாரும் எழுதி ரெனஉரைப்ப வானவர்கள்  

சோரு முனிவர் மறையோர் துயிலுணர்ந்த  

நீர ரெனஉயிர்வந் தெய்த நிலத்தெழுந்தார்.145

1532தண்டம் இயற்றுந் தனிவீர னாற்சிதைந்த  

பிண்ட முழுதுருவும் பெற்றார் மகம்புக்கு  

விண்ட செயலுமுயிர் மீண்டதுவுங் கங்குலிடைக்  

கண்ட புதிய கனவுநிலை போலுணர்ந்தார்.146

1533அந்தண் முனிவோர் அனைவோரும் வானவரும்  

இந்திர னேயாதி இமையோர் களும்வெருவிச்  

சிந்தை மருண்டு சிவனை இகழ்ந்ததனால்  

வந்த பழியுன்னி வருந்திமிக வௌ¢கினரால்.147

1534பாணார் அளிமுரலும் பைந்தார் புனைவீரன்  

மாணா கத்தன்னோர் மருங்காகத் தேவியுடன்  

பூணார் அரவப் புரிசடையெம் புண்ணியனைச்  

சேணார் ககனந் திகழுஞ் செயல்கண்டார்.148

1535துஞ்சல் அகன்ற சுரரும் முனிவரரும்  

நஞ்ச மணிமிடற்று நாயகனைக் கண்ணுற்றே  

அஞ்சி நடுங்க அதுகண் டெவர்இவர்க்குத்  

தஞ்சம் எமையல்லால் என்றுதள ரேலென்றான்.149

1536என்றாங் கிசைத்த இறைவன் அருள்நாடி  

நன்றா லிதென்று நனிமகிழ்ந்து முன்னணித்தாய்ச்  

சென்றார் தொழுதார் திசைமுகன்மா லாதியராய்  

நின்றார் எவரும் நெறியால் இவைஉரைப்பார்.150

1537சிந்தை அயர்வுற்றுச் சிறுவிதிதன் வேள்விதனில்  

எந்தை நினையன்றி இருந்தேங்கள் கண்முன்னும்  

வந்து கருணை புரிந்தனையால் மைந்தர்க்குத்  

தந்தை யலது பிறிதொருவர் சார்புண்டோ.151

1538அற்றமில் அன்பில்லா அடியேங்கள் பாலடிகள்  

செற்ற மதுபுரியிற் செய்கைமுத லானசெயல்  

பற்றி முறைசெய் பதமுளதோ அஞ்சலென  

மற்றொர் புகலுளதோ மன்னுயிருந் தானுளதோ.152

1539வேதத் திறங்கடந்த வேள்விப் பலியருந்தும்  

பேதைச் சிறியேம் பெரும்பகலுந் தீவினையில்  

ஏதப் படாமே இமைப்பி லதுதொலைத்த  

ஆதிக் கெவன்கொல் அளிக்கின்ற கைம்மாறே. (147. அம் - அழகிய. தண் - தண்ணளியினையுடைய.  

உன்னி - நினைத்து. வௌ¢கினர் - வெட்கமுற்றார்கள்.  

149. துஞ்சல் - இறத்தல்.



152. அற்றம் - அழிவு.  

இல் - இல்லாத. செய்கை முதலான செயல் - படைப்பு முதலிய  

தொழில்கள்.



153. வேள்விப்பலி - அவி.)153

1540இங்குன் னடிபிழைத்தோம் எல்லோரும் வீரனெனுஞ்  

சிங்கந்தன் கையாற் சிதைபட்ட வாறெல்லாம்  

பங்கங்கள் அன்றே பவித்திரமாய் மற்றெங்கள்  

அங்கங் கட்கெல்லாம் அணிந்த அணியன்றோ.154

1541கங்கை முடித்ததுவுங் காய்கனலை ஏந்தியதும்  

வெங்கண் மிகுவிடத்தை மேனாள் அருந்தியதும்  

நங்கை யுமைகாண நடித்ததுவும் முற்பகலும்  

எங்கண் மிசைவைத்த அருளன்றோ எம்பெருமான்.155

1542ஐய பலவுண் டறிவிலேம் நின்றனக்குச்  

செய்ய வருபிழைகள் சிந்தைமிசைக் கொள்ளாமல்  

உய்யும் வகைபொறுத்தி உன்னடியேம் என்றலுமே  

தைய லொருபங்கன் தணிந்தனமால் அ·தென்றான்.156

1543ஏற்றுத் தலைவன் இயம்புந் திருவருளைப்  

போற்றித் தொழுதுதம் புந்தி தளிர்ப்பெய்திக்  

கூற்றைத் தடிந்த குரைகழற்றாள் முன்னிறைஞ்சித்  

தேற்றத் துடன்பாடி யாடிச் சிறந்தனரே.157

1544அன்ன பொழுதத் தயன்முதலாந் தேவர்கள்மேல்  

உன்ன அரிய ஒருவனருட் கண்வைத்து  

நுந்நும் மரசும் நுமக்கே அளித்தனமால்  

முன்ன ரெனவே முறைபுரிதி ரென்றுரைத்தான்.158

1545மாலயனே யாதியராம் வானவர்கள் எல்லோரும்  

ஆல மிடற்றண்ணல் அருளின் திறம்போற்றி  

ஏல மகிழ்வெய்த இறந்தெழுந்தோர் தங்குழுவில்  

சீலமிலாத் தன்மகனை காணான் திசைமுகனே.159

1546மாண்டதொரு தக்கன் வயவீரன் தன்னருளால்  

ஈண்டுசனந் தன்னோ டெழாவச் செயல்நோக்கிக்  

காண்டகைய நாதன் கழலிணைமுன் வீழ்ந்திறைஞ்சி  

ஆண்டு கமலத் தயன்நின் றுரைக்கின்றான்.160

1547வேறு  

ஐயநின் வாய்மை எள்ளி அழல்கெழும் மகத்தை யாற்றுங்  

கையன தகந்தை நீங்கக் கடிதினில் தண்டஞ் செய்து  

மையுறு நிரயப் பேறு மாற்றினை அவனும் எம்போல்  

உய்யவே அருளு கென்ன உமாபதி கருணை செய்தான். (154. பங்கங்கள் அன்றே - குற்றங்கள் அன்றாம்.  

பவித்திரம் - பரிசுத்தம்.



157. ஏற்றுத்தலைவன் - சிவபெருமான்.  

159. திசைமுகன் தன் மகனைக் காணான் - பிரமன் தன் மகனான  

தக்கனைக் கண்டிலன்.



160. மாண்ட - இறந்த. ஆண்டு - அங்கே.  

161. கையன் - கீழ்மகனான தக்கன்.)161

1548இறையருள் கண்டு வீரன் எல்லையங் கதனில் எந்தை  

அறைகழல் கண்டு போற்றி அவற்றியல் வினவித் தாழாப  

பொறியுள தென்று தக்கன் புன்றலை புகுத்த வுன்னாக்  

குறையுடல் அதனைப் பானு கம்பனைக் கொணர்தி என்றான்.162

1549வித்தக வலிகொள் பூதன் வீரபத் திரன்தன் முன்னர்  

உய்த்தலும் அதன்மேல் வேள்விக் குண்டியாம் பசுவுள் வீந்த  

மைத்தலை கண்ட சேர்த்தியெழு கென்றான் மறைகள் போற்றும்  

அத்தனை இகழும் நீரர் ஆவரிப் பரிசே என்னா.163

1550என்றலும் உயிர்பெற் றங்கண் எழுந்தவத் தக்கன் முன்னம்  

நின்றதோர் வீரற் கண்டு நெஞ்சுதுண் ணென்ன அஞ்சித்  

தன்றக விழந்து பெற்ற தலைகொடு வணங்கி நாணி  

அன்றுசெய் நிலைமை நாடி அரந்தையங் கடலுட் பட்டான்.164

1551அல்லல்கூ£ந் திரங்கு கின்ற அசமுகன் அடல்வௌ¢ ளேற்றின்  

மெல்லிய லோடு முற்ற விமலன் துருவங் காணூஉ  

ஒல்லென வெருக்கொண் டாற்ற உற்றனன் அச்ச மற்றவ்  

வெல்லையில் இறைவன் தக்கா அஞ்சலை இனிநீ என்றான்.165

1552அஞ்சலென் றருள லோடும் அசமுகத் தக்கன் எங்கோன்  

செஞ்சரன் முன்னர்த் தாழ்ந்து தீயனேன் புரிந்த தீமை  

நெஞ்சினும் அளக்கொ ணாதால் நினைதொறுஞ் சுடுவ தையா  

உஞ்சனன் அவற்றை நீக்கி உனதருள் புரிந்த பண்பால்.166

1553அடியனேன் பிழைத்த தேபோல் ஆர்செய்தார் எனினும் என்போல்  

படுவதே சரத மன்றோ பங்கயத் தயனை நல்கும்  

நெடியவன் துணையென் றுன்னி நின்பெரு மாயை யாலே  

அடிகளை இகழ்ந்தேன் யாதும் அறிகிலேன் சிறியேன் என்றான்.167

1554காலையங் கதனில் அம்மை காளிதன் னோடு போற்றிப்  

பாலுற நின்ற வீர பத்திரன் தனைவம் மென்றே  

வேலவன் றேவி யென்ன வெரிந்புறம் நீவி அன்னார்க்  

கேலநல் வரங்கள் ஈந்தாள் ஈசனுக் கன்பு மிக்காள்.168

1555மீத்தகு விண்ணு ளோரும் வேள்வியந் தேவும் மாலும்  

பூத்திகழ் கமலத் தோனும் புதல்வனு முனிவர் தாமும்  

ஏத்தினர் வணங்கி நிற்ப எம்மையா ளுடைய முக்கண்  

ஆத்தனங் கவரை நோக்கி இவைசில அருளிச் செய்வான்.169

1556வம்மினோ பிரம னாதி வானவர் மகஞ்செய் போழ்தில்  

நம்மைநீர் இகழ்ந்தி யாரு நவைபெறக் கிடந்த தெல்லாம்  

உம்மையில் விதியாந் தண்டம் உமக்கிது புரிந்த வாறும்  

இம்மையின் முறையே நாணுற் றிரங்கலீர் இதனுக் கென்றான்.170 (162. தாழாப் பொறியுளது - குறையாத அடையாளம் உளது;  

கெடாத குறிப்பு ஒன்றுளது எனினுமாம்.  

பானு கம்பன் - சிவகணங்களில் ஒருவன்.  

163. வீந்த - இறந்த. மைத்தலை - ஆட்டின் தலை.  

165. அசமுகன் - ஆட்டு முகத்தனான தக்கன்.  

167. சரதம் - உண்மை. நெடியவன் - திருமால்.  

168. வேலவன் தேவி என்ன - குமரக் கடவுளையும் அவன்  

தேவியையும் போல. வெரிந் - முதுகு. நீவி - தடவி.  

169. வேள்வியந் தேவும் - யாகத் தெய்வமும்.)

1557வேறு  

இனைத்தருள் புரிதலும் எண்ண லாரையும்  

நினைத்தருள் புரிதரு நிமலன் தாள்தொழாச்  

சினத்தொடு மகத்தைமுன் சிதைத்து ளோனையும்  

மனத்தகும் அன்பினால் வணங்கிப் போற்றவே.171

1558வீரரில் வீரனும் விசய மேதகு  

நாரியும் அயல்வர நந்தி முன்செலப்  

பாரிடம் எங்கணும் பரவ மாதொடே  

போரடல் விடையினான் பொருக்கென் றேகினான்.172

1559கயிலையி லேகியே கவுரி யோடரன்  

வியனகர் மன்றிடை வீற்றி ருந்துழி  

வயமிகு வீரற்கு வான மேக்குற  

இயலுமோர் பதமளித் திருத்தி யாங்கென.173

1560இருவர்தந் தாளையும் இறைஞ்சி அன்னவர்  

தருவிடை பெற்றன னாகித் தக்கன  

துரியதோர் மகம்அடும் உலப்பில் பூதர்கள்  

திரைகட லாமெனத் திசைதொ றீண்டவே.174

1561தந்தைமுன் விடுத்ததோர் தடம்பொற் றேரயல்  

வந்ததங் கதன்மிசை வயங்கொள் ஆடலான்  

பைந்தொடி யொடும்புகாப் பானு கம்பன  

துந்திட அரனருள் உலகிற் போயினான்.175

1562போயினன் அதனிடைப் பொருவில் தொல்பெருங்  

கோயிலின் எய்தியே குழுக்கொள் சாரதர்  

மேயினர் சூழ்தர வீர பத்திரன்  

ஏயதோர் துணைவியோ டினிது மேவினான்.176 (172. விசயமே தகு நாரி - பத்திரகாளி.



173. பதம் - பதவி.  

174. இருவர் - உமாதேவியும் சிவபெருமானும் ஆகிய இருவர்.  

175. பானு கம்பன் அது உந்திட - பானு கம்பன் சாரதித் தொழில் செய்ய.) ஆகத் திருவிருத்தம்-1562  

--  

This file was last revised on 15 October

2008.  

Feel free to send corrections to the Webmaster.