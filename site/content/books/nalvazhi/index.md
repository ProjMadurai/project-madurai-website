---
title: 'நல்வழி'
bookId: '0004'
description: 'நல்வழி ஔவையார் இயற்றிய ஒரு தமிழ் நீதி நூல். மக்கள் வாழ்க்கையில் பின் பற்றவேண்டிய நல்வழிகளை இந்நூல் எடுத்துரைப்பதால் இப்பெயர் ஏற்பட்டது.'
weight: 2
authors:
- ஒளவையார்
genres:
- நீதிநெறி
---

**கடவுள் வாழ்த்து**   
  
> பாலும் தெளிதேனும் பாகும் பருப்புமிவை  
> நாலும் கலந்துனக்கு நான் தருவேன் - கோலம்செய்  
> துங்கக் கரிமுகத்து தூமணியே நீ எனக்கு  
> சங்கத் தமிழ் மூன்றும் தா  
  
1. புண்ணியம்ஆம் பாவம்போல் போனநாள் செய்தஅவை  
மண்ணில் பிறந்தார்க்கு வைத்தபொருள் -எண்ணுங்கால்  
ஈதொழிய வேறில்லை; எச்சமயத்தோர் சொல்லும்  
தீதொழிய நன்மை செயல் 

1. சாதி இரண்டொழிய வேறில்லை சாற்றுங்கால்  
நீதி வழுவா நெறிமுறையின் - மேதினியில்  
இட்டார் பெரியார் இடாதார் இழிகுலத்தார்  
பட்டாங்கில் உள்ள படி 

1. இடும்பைக்(கு) இடும்பை இயலுடம்(பு) இதன்றே  
இடும்பொய்யை மெய்யென்(று) இராதே - இடுங்கடுக  
உண்டாயின் உண்டாகும் ஊழில் பெருவலிநோய்  
விண்டாரைக் கொண்டாடும் வீடு 

1. எண்ணி ஒருகருமம் யார்க்கும்செய் ஒண்ணாது  
புண்ணியம் வந்தெய்து போதல்லால் - கண்ணில்லான்  
மாங்காய் விழவெறிந்த மாத்திரைக்கோல் ஒக்குமே  
ஆங்காலம் ஆகும் அவர்க்கு 

1. வருந்தி அழைத்தாலும் வாராத வாரா  
பொருந்துவன போமி(ன்) என்றால் போகா - இருந்தேங்கி  
நெஞ்சம் புண்ணாக நெடுந்தூரம் தாம்நினைந்து  
துஞ்சுவதே மாந்தர் தொழில் 

1. உள்ளது ஒழிய ஒருவர்க்(கு) ஒருவர்சுகம்  
கொள்ளக் கிடையா குவலயத்தில் -வெள்ளக்  
கடலோடி மீண்டும் கரையேறினால் என்  
உடலோடு வாழும் உயிர்க்கு 

1. எல்லாப்படியாலும் எண்ணினால் இவ்வுடம்பு  
பொல்லாப் புழுமலிநோய் புன்குரம்பை -நல்லார்  
அறிந்திருப்பார் ஆதலினால் ஆம்கமல நீர்போல்  
பிறிந்திருப்பார் பேசார் பிறர்க்கு 

1. ஈட்டும் பொருள்முயற்சி எண்ணிறந்த ஆயினும்ஊழ்  
கூட்டும் படியன்றிக் கூடாவாம் - தேட்டம்  
மரியாதை காணும் மகிதலத்தீர் கேண்மின்  
தரியாது காணும் தனம் 

1. ஆற்றுப் பெருக்கற் றடிசுடுமந் நாளுமவ்வா(று)  
ஊற்றுப் பெருக்கால் உலகூட்டும் - ஏற்றவர்க்கு  
நல்ல குடிபிறந்தார் நல்கூர்ந்தார் ஆனாலும்  
இல்லை என மாட்டார் இசைந்து  

1. ஆண்டாண்டு தோறும் அழுது புரண்டாலும்  
மாண்டார் வருவரோ மாநிலத்தீர் - வேண்டா!  
நமக்கும் அதுவழியே! நாம்போம் அளவும்  
எமக்கென்? என்(று) இட்டு, உண்டு, இரும்

1. ஒருநாள் உணவை ஒழியென்றால் ஒழியாய்  
இருநாளுக்கு ஏலென்றால் ஏலாய் - ஒருநாளும்  
என்நோ(வு) அறியாய் இடும்பைகூர் என்வயிறே  
உன்னோடு வாழ்தல் அறிது

1. ஆற்றங் கரையின் மரமும் அரசறிய  
வீற்றிருந்த வாழ்வும் விழும் அன்றே - ஏற்றம்  
உழுதுண்டு வாழ்வதற்கு ஒப்பில்லை கண்டீர்  
பழுதுண்டு வேறோர் பணிக்கு

1. ஆவாரை யாரே அழிப்பர் அதுவன்றிச்  
சாவாரை யாரே தவிர்ப்பவர்- ஓவாமல்  
ஐயம் புகுவாரை யாரே விலக்குவார்  
மெய்அம் புவியதன் மேல்

1. பிச்சைக்கு மூத்த குடிவாழ்க்கை பேசுங்கால்  
இச்சைபல சொல்லி இடித்துண்கை - சிச்சீ  
வயிறு வளர்க்கைக்கு மானம் அழியாது  
உயிர்விடுகை சால உறும்

1. சிவாய நம என்று சிந்தித் திருப்போர்க்கு  
அபாயம் ஒருநாளும் இல்லை - உபாயம்  
இதுவே(;) மதியாகும் அல்லாத எல்லாம்  
விதியே மதியாய் விடும்

1. தண்ணீர் நிலநலத்தால் தக்கோர் குணம்கொடையால்  
கண்ணீர்மை மாறாக் கருணையால் - பெண்ணீர்மை  
கற்பழியா ஆற்றல் கடல்சூழ்ந்த வையகத்துள்  
அற்புதமாம் என்றே அறி

1. செய்தீ வினையிருக்கத் தெய்வத்தை நொந்தக்கால்  
எய்த வருமோ இருநிதியம்?- வையத்து  
"அறும்-பாவம்!" என்ன அறிந்து அன்றிடார்க்கு இன்று  
வெறும்பானை பொங்குமோ மேல்?

1. பெற்றார் பிறந்தார் பெருநாட்டார் பேருலகில்  
உற்றார் உகந்தார் எனவேண்டார் - மற்றோர்  
இரணம் கொடுத்தால் இடுவர்(;) இடாரே  
சரணம் கொடுத்தாலும் தாம்

1. சேவித்தும் சென்றிரந்தும் தெண்ணீர்க் கடல்கடந்தும்  
பாவித்தும் பாராண்டும் பாட்டிசைத்தும் - போவிப்பம்  
பாழின் உடம்பை வயிற்றின் கொடுமையால்  
நாழி அரிசிக்கே நாம்

1. அம்மி துணையாக ஆறிழிந்த வாறொக்கும்  
கொம்மை முலைபகர்வார் கொண்டாட்டம் -இம்மை  
மறுமைக்கும் நன்றன்று மாநிதியம் போக்கி  
வெறுமைக்கு வித்தாய் விடும்

1. நீரும் நிழலும் நிலம்பொதியும் நெற்கட்டும்  
பேரும் புகழும் பெருவாழ்வும் - ஊரும்  
வருந்திருவும் வாழ்நாளும் வஞ்சமில்லார்க் கென்றும்  
தரும்சிவந்த தாமரையாள் தான்

1. பாடுபட்டுத் தேடிப் பணத்தைப் புதைத்துவைத்துக்  
கேடுகெட்ட மானிடரே கேளுங்கள் - கூடுவிட்டுங்(கு)  
ஆவிதான் போயினபின் யாரே அனுபவிப்பார்  
பாவிகாள் அந்தப் பணம்

1. வேதாளம் சேருமே வெள்ளெருக்குப் பூக்குமே  
பாதாள மூலி படருமே - மூதேவி  
சென்றிருந்து வாழ்வளே சேடன் குடிபுகுமே  
மன்றோரம் சொன்னார் மனை

1. நீறில்லா நெற்றிபாழ்(;) நெய்யில்லா உண்டிபாழ்  
ஆறில்லா ஊருக் (கு) அழகுபாழ் - மாறில்  
உடன்பிறப் பில்லா உடம்புபாழ் (;) பாழே  
மடக்கொடி இல்லா மனை

1. ஆன முதலில் அதிகம் செலவானால்  
மானம் அழிந்து மதிகெட்டுப் - போனதிசை  
எல்லார்க்கும் கள்ளனாய் ஏழ்பிறப்பும் தீயனாய்  
நல்லார்க்கும் பொல்லனாம் நாடு

1. குலம் மானம் குலம் கல்வி வண்மை அறிவுடைமை  
தானம் தவர்உயர்ச்சி தாளாண்மை - தேனின்  
கசிவந்த சொல்லியர்மேல் காமுறுதல் பத்தும்  
பசிவந்திடப் பறந்து போம்

1. ஒன்றை நினைக்கின் அதுஒழிந்திட் டொன்றாகும்  
அன்றி அதுவரினும் வந்தெய்தும் - ஒன்றை  
நினையாத முன்வந்து நிற்பினும் நிற்கும்  
எனையாளும் ஈசன் செயல்

1. உண்பது நாழி உடுப்பது நான்குமுழம்  
எண்பது கோடி நினைந்து எண்ணுவன - கண்புதைந்த  
மாந்தர் குடிவாழ்க்கை மண்ணின் கலம்போலச்  
சாந்துணையும் சஞ்சலமே தான்

1. மரம்பழுத்தால் வௌவாலை வாவென்று கூவி  
இரந்தழைப்பார் யாவருமங் கில்லை - சுரந்தமுதம்  
கற்றா தரல்போல் கரவாது அளிப்பரேல்  
உற்றார் உலகத் தவர்

1. தாம்தாம்முன் செய்தவினை தாமே அனுபவிப்பார்  
பூந்தா மரை யோன் பொறிவழியே - வேந்தே  
ஒறுத்தாரை என்செயலாம் ஊரெல்லாம் ஒன்றா  
வெறுத்தாலும் போமோ விதி

1. இழுக்குடைய பாட்டிற்(கு) இசைநன்று(;) சாலும்  
ஒழுக்கம் உயர்குலத்தின் நன்று - வழுக்குடைய  
வீரத்தின் நன்று விடாநோய்(;) பழிக்கஞ்சாத்  
தாரத்தின் நன்று தனி

1. ஆறிடும் மேடும் மடுவும்போ லாம்செல்வம்  
மாறிடும் ஏறிடும் மாநிலத்தீர் - சோறிடும்  
தண்ணீரும் வாரும் தருமமே சார்பாக  
உண்ணீர்மை வீறும் உயர்ந்து

1. வெட்டெனவை மெத்தனவை வெல்லாவாம்(;) வேழத்தில்  
பட்டுருவும் கோல்பஞ்சில் பாயாது - நெட்டிருப்புப்  
பாரைக்கு நெக்குவிடாப் பாறை பசுமரத்தின்  
வேருக்கு நெக்கு விடும்

1. கல்லானே ஆனாலும் கைப்பொருள்ஒன் றுண்டாயின்  
எல்லாரும் சென்றங் கெதிர்கொள்வர் - இல்லானை  
இல்லாளும் வேண்டாள்(;) மற் றீன்றெடுத்த தாய்வேண்டாள்  
செல்லா(து) அவன்வாயிற் சொல்

1. பூவாதே காய்க்கும் மரமுள மக்களுளும்  
ஏவாதே நின்றுணர்வார் தாமுளரே - தூவா  
விரைத்தாலும் நன்றாகா வித்தெனவே பேதைக்கு  
உரைத்தாலும் தோன்றா(து) உணர்வு

1. நண்டுசிப்பி வேய்கதலி நாசமுறுங் காலத்தில்  
கொண்ட கருவளிக்கும் கொள்கைபோல் - ஒண்தொடீ  
போதம் தனம்கல்வி பொன்றவரும் காலமயல்  
மாதர்மேல் வைப்பார் மனம்

1. வினைப்பயனை வெல்வதற்கு வேதம் முதலாம்  
அனைத்தாய நூலகத்தும் இல்லை - நினைப்பதெனக்  
கண்ணுறுவ தல்லால் கவலைப் படேல் நெஞ்சே  
விண்ணுறுவார்க் கில்லை விதி

1. நன்றென்றும் தீதென்றும் நானென்றும் தானென்றும்  
அன்றென்றும் ஆமென்றும் ஆகாதே - நின்றநிலை  
தானதாம் தத்துவமாம் சம்பறுத்தார் யாக்கைக்குப்  
போனவா தேடும் பொருள்

1. முப்பதாம் ஆண்டளவில் மூன்றற்று ஒருபொருளைத்  
தப்பாமல் தன்னுள் பெறானாயின் - செப்பும்  
கலையளவே ஆகுமாம் காரிகையார் தங்கள்  
முலையளவே ஆகுமாம் மூப்பு

1. தேவர் குறளும் திருநான் மறைமுடிவும்  
மூவர் தமிழும் முனிமொழியும் - கோவை  
திருவா சகமும் திருமூலர் சொல்லும்  
ஒருவா சகமென் றுணர்