---
title: 'சீறாப்புராணம் காண்டம்-3 பாகம்-2'
weight: 203
authors:
- உமறுப் புலவர்
genres:
- புராணம்
---

-1262  

]()[உள்ளுறை அட்டவணைக்குத் திரும்ப](https://www.projectmadurai.org/pm_etexts/utf8/pmuni0203.html#hd301)  

[  

###  .21 சவீக்குப் படலம் (1263-1319)  

  

1263ஆரண முறையின் தீனெறி பெருக்கி  

யகுமதுற் றுறையுமந் நாளிற்  

காருறை பொழில்சூழ் மதீனமா நகரிற்  

சூதரிற் கயினுக்கா கென்னும்  

வீரர்கள் கூட்டம் வாய்மையை முறித்து  

வேற்றொரு தலத்திடைப் புக்கிப்  

பாரினில் தீனுக் கிடர்நடத் தினர்க  

ளெனுமொழி பகர்தரக் கேட்டார்.3.21.1

1264நாயகர் செவியிற் புகுதலுந் தலைமை  

நண்பருங் கடுவிசைப் பரியுஞ்  

சாயகக் சிலைக்கை வீரருஞ் சூழத்  

தடக்கதிர் வேலெடுத் தேந்திப்  

போய வருறைந்த பதியினை வளைந்து  

புரிசைக டுகளெழப் படுத்தி  

மாயவன் காபி ரெவர்களு நடுங்க  

மண்கொளா விடுக்கண்செய் தனரால்.3.21.2

1265பொருளெனப் படுத லியாவையுங் கவர்ந்து  

புறம்படர்க் கயினுக்கா கென்னும்  

விரிபெருங் கூட்டத் தவரினை யுபைசேய்  

விறல்பெறு மப்துல்லா விடத்திற்  

பரிவுறச் சாட்டிக் கொடுத்து விட்டதற்பின்  

பண்புறு மதீனமா நகரின்  

மருமல ரணிந்த தீனவர் சூழ  

வந்தனர் முகம்மது நபியே.3.21.3

1266கோதுறுங் கயினுக் காகெனு மவர்கள்  

கூட்டத்தின் காரண மாகக்  

காதிய நசுறா னிகளெஹூ திகளாங்  

காபிர்க ளுடன்படக் கலப்ப  

வோதிய மறையி னுண்மையென் றுரைக்கு  

முறவுகள் வேண்டலி ரென்ன  

வாதித னாயத் திறங்கின நபியு  

மன்புட னினிதுவந் தனரால்.3.21.4

1267வேறு  

வலிகொடு காபிரை பதுறின் மாய்த்துநன்  

னிலைகெடுங் கயினுக்கா கவரை நீத்திடர்  

நலிவற முகம்மதாண் டிருக்கு நாளினிற்  

பொலிவுறச் சிலமொழி புகலு வாமரோ.3.21.5

1268ஷாமினிற் புக்கிமா நிதியந் தன்னொடு  

மாமதிண் மக்கமா புரத்தின் வைகிய  

சூமன பாசுபி யான்வன் சொல்லினாற்  

றாமவொண் புயத்தவர்க் கெடுத்துச் சாற்றுவான்.3.21.6

1269பொன்னுநன் மணியுமொத் திலங்கும் பொற்பினாற்  

கன்னியர் காமுறுங் காளை வீரர்க  

ளென்னுயி ரனையரிப் புரத்துக் காதியா  

மன்னவர் பதுறினின் மடிந்திட் டாரரோ.3.21.7

1270பொழிதருஞ் செழுமுகிற் பொருப்பின் சார்பினிற்  

கழுதுக ணடம்பல காண வீணினில்  

வழுவுறு மொருவனுக் காக மன்னவ  

ரெழுவரும் படையுட னிறத்தல் வேண்டுமோ?3.21.8

1271வயமுறு முதவியி னிறந்த மன்னரோ  

டியல்புற வுயிரினை யீந்தி டாதொளித்  

தயல்புகுந் தனனென வணுகி லாவவப்  

பயனுற வுலகமும் பழிக்கு மேகொலாம்.3.21.9

1272துனிதவிர்த் துதவிசெய் தவர்க டுஞ்சயா  

னனிபல பொருளுட னகர நண்ணிமென்  

பனிமலர்ப் பஞ்சணை படுத்து நாடொறு  

மினியன வுண்டியுண் டிருத்தல் நன்றரோ ?3.21.10

1273வீணினி லவருயி ரிறத்தன் மேயினன்  

பூணரும் பழியெனும் பொறையுந் தாங்கின  

னாணினை வீழ்த்தின னகைக்கு மாயின  

னாணினில் வலியனென் றறைய வேண்டுமோ ?3.21.11

1274உதவிசெய் பவர்க்குயி ருதவி செய்குதல்  

விதியுயி ருதவியின் வீழ்த்தி நின்றவர்க்  

கிதமுறப் பழிகொளா திருத்த லும்பரின்  

பதவியு மிலையிவண் பலனு மில்லையால்.3.21.12

1275போருறும் பெரும்படை யுடனும் புக்கியச்  

சேரல ரணிகெடச் சிதைத்துத் தீனெனும்  

வேரற முகம்மதை வீழ்த்திடே னெனிற்  

பாரிதன் முகத்தினைப் பார்ப்ப தில்லையால்.3.21.13

1276வாரியின் பெருங்கிளை மலிவி னாலுமிப்  

பாரினிற் பலபொருள் படைத்த மாண்பினுங்  

கூரும்வை வேற்படைக் கூட்டத் தாலுந்தன்  

வீரியத் தினுமிவை விளம்பி னானரோ.3.21.14

1277இன்னன பலவெடுத் திசைத்த வாசக  

நன்னிலை மக்கமா புரத்தி னண்புறு  

மன்னிய வேந்தர்க ளெவர்க்கு மார்புறுங்  

கொன்னுனை வேலினுங் குளித்து நின்றதே.3.21.15

1278இவர்மொழிக் கின்னண மியைந்தி லோமெனிற்  

புவியினிற் செல்வமும் புகழும் வீரமு  

மவமென யாவரு மகத்தி னுட்கொடு  

குவிதருங் கணத்தொடுங் கூற லுற்றனர்.3.21.16

1279அருந்திற லபூஜகு லுடனம் மாண்மையும்  

பொருந்திறல் வீரமும் பொன்றிப் போயதென்  

றிருந்தன மின்றுநீ யியம்பு மாற்றத்தான்  

விரிந்தநங் குலத்தவர் வெற்றி வீரமே.3.21.17

1280இன்றுநீ துணிந்தனை யிறந்த மன்னவர்  

வன்றிறற் பழியினை வாங்கி னோமினி  

நன்றியும் விளைத்தனம் நமக்கு நாடொறும்  

வென்றியுண் டென்பதும் விளம்ப வேண்டுமோ ?3.21.18

1281செழுந்திறற் சேனையுஞ் சேனை வீரரும்  

வழிந்திடுங் குருதிவேன் மன்னர் தம்மொடு  

மொழிந்திடு முரைவழி முன்னி யிற்றையி  

னெழுந்திட வேண்டுமென் றிசைத்திட் டாரரோ.3.21.19

1282நள்ளுற நகரவர் நவிலும் பெற்றியின்  

வள்ளுரத் தபாசுபி யானு மாசிலா  

வள்ளிலை வேலெடுத் தாடன் மாவொடும்  

புள்ளெழ விரைவினிற் புறப்பட் டானரோ.3.21.20

1283குரகதப் பேரணி குழுமிச் சூழ்தர  

விரிகதி ரெஃகினர் விரைவின் முன்செலச்  

சொரிகணை விற்கதை சுரிகை வாள்சுமந்  

தரசர்கள் சிலர்திரண் டரியி னீண்டினார்.3.21.21

1284அடற்பரி யிரண்டுநூற் றரசர் தம்மொடும்  

படைக்கலன் வீரரும் பரந்து முன்செலக்  

கொடிப்படைக் குழுவொடுங் குடைகண் மொய்த்திடக்  

கடற்படு பல்லியங் கறங்கப் போயினான்.3.21.22

1285கைத்தபுன் மனத்தினன் ஹறுபு தன்மகன்  

மொய்த்தெழும் பெருந்துகண் முகிலின் விம்மிடப்  

பைத்தல நெளிதரப் படைகொண் டீண்டியே  

யெய்த்திடாத் திறத்தொடும் சவீக்கி னெய்தினான்.3.21.23

1286வயமுறு நபியுறை மதீன மாநகர்க்  

கியல்புறக் காதநான் கென்னு மெல்லையி  

ணுயர்சவீக் கெனுந்தலத் துழையின் மாவொடு  

பயமற விறங்கினான் வகுத்துப் பாசறை.3.21.24

1287பரித்திர ணிரைநிரை படுத்திப் பாங்கரின்  

விரித்தொளிர் படங்குகள் விளங்கக் கோட்டிநல்  

லரித்திர லரசருக் கமைதி காட்டியூ  

டிருத்துமங் காடியு மிருத்தி னானரோ.3.21.25

1288கறங்கிய மேற்கடற் கனலி புக்கபி  

னிறங்கிய பாசறை யிடத்திற் சூழ்தர  

மறங்கிளர் வீரரை வைத்தி யாவரு  

முறங்கிய காலையி னொருவ னாயினான்.3.21.26

1289தன்னுரு வகற்றிவேற் றுருவந் தாங்கிவிற்  

கொன்னுனை வாளொடுங் குந்த மேந்திப்பின்  

முன்னிடந் தெரிகிலாக் கங்குன் முன்னிநற்  

பொன்னியன் மதீனமா புரம்புக் கானரோ.3.21.27

1290அரசர்தம் வீதியு மாவ ணங்களுங்  

குரிசிறன் வாயிலுங் கடந்து கோமகன்  

வரும்அகுத் தபுமக னில்லின் வாயிலின்  

கரைபுரள் கதிர்மணிக் கபாடந் தீண்டினான்.3.21.28

1291புதுமணிக் கதவினிற் புடைத்தி டத்தொனிக்  

கதழ்வுறச் செவியினிற் கலப்பக் கேட்டெழுந்  

துதிர்நறைத் தொங்கன்மார் புலவ வந்துநின்  

றிதமுறக் கவிழ்ந்திருட் டறுத்து நோக்கினான்.3.21.29

1292கதிபிறி தொன்றிலா ஹறுபு பெற்றிடும்  

பதகனென் றறிந்தவன் பகரும் வாசகத்  

தெதிர்கொடுத் தழைத்திடல் பழுதென் றெண்ணிமா  

மதியொடு மெழுந்துதன் மனைபுக் கானரோ.3.21.30

1293நின்றனன் கூயின னெடிது தன்மனங்  

கன்றியிங் கொருவருங் காண்கி லோமென  

மின்றிக ழயிலொடு வேறு வீதியிற்  

சென்றனன் றனித்தொரு வாயில் சேர்ந்தனன்.3.21.31

1294பலதிசை யினுமெலப் பார்த்திவ் வில்லினு  

மிலருளர் மாந்தர்க ளென்ன வெண்ணிய  

மலைவொடு மசுக்கமின் மகனில் வாயிலி  

னிலையுறுங் கதவினைப் புடைத்து நின்றனன்.3.21.32

1295கங்குலங் காலையிற் கதவைத் தீண்டுதற்  

கிங்கடைந் தவரெவ ரென்ன வில்லுறை  

மங்கையர்க் குரைத்தெழுந் தரிதின் வந்தொளி  

நுங்கிய விருளிடை நோக்கி னானரோ.3.21.33

1296கலைப்பவ னெனவரும் ஹறுபு மைந்தனைத்  

தலைக்கடைக் கண்டுகை படித்துத் தானுறை  

யிலத்தினிற் கொண்டுசென் றிருத்தி யின்புறு  

நலத்தொடுஞ் சுவையொடும் பொசிப்பு நல்கினான்.3.21.34

1297உண்டிலை தின்றபி னுறுதி யாகவிம்  

மண்டலத் துளவையு முகம்ம தென்னும்பேர்  

கொண்டவற் குறும்படைக் குறிப்புங் கொள்கையும்  

விண்டெமக் குரையென விளம்பி னானரோ.3.21.35

1298முகம்மதின் மார்க்கமும் வலியும் வெற்றியு  

மிகலவர் பணிவும்போ ரியற்றுஞ் செய்கையும்  

பகைபிறி திலையெனப் பகரும் பெற்றியும்  

வகைவகை தெரிதர மசுக்கஞ் சொல்லினான்.3.21.36

1299சாற்றிய தனைத்தையும் ஹறுபு தன்மகன்  

றேற்றமுற் றுணர்ந்துசிந் தித்து நன்கென  

மாற்றவ ரறிகிலா தெழுந்து வல்லிரு  

ளாற்றிடை குறுகிப்பா சறையி னாயினான்.3.21.37

1300உதித்ததன் கிளையினுக் குரிய ரியாவரு  

மதித்திடும் திறத்தினர் மன்னர் நால்வரைக்  

கதித்தபுன் மனத்தினன் ஹறுபு தன்மக  

னிதத்தொடு மழைத்தரு கிருத்திச் சொல்லுவான்.3.21.38

1301முகம்மதி னுறைமதி னாவிற் சூழ்தருந்  

திகைதிகைச் சிறுகுடி நிரைகள் சேர்த்தவண்  

டுகள்படப் பலபொருள் சூறை யாடிநின்  

றிகலவ ருயிர்செகுத் திடுமி னென்றனன்.3.21.39

1302மன்னன பாசுபி யான்சொல் வாசகஞ்  

சென்னியிற் கொடுசில பெயர்க டம்முடன்  

மின்னயில் வேலொடும் வீரவா ளொடும்  

பன்னருங் கங்குலிற் பரந்து போயினார்.3.21.40

1303பரிசுகளைக் கங்குலிற் கரந்து பற்றியும்  

நிரைகளிற் றொருவரை நெருக்கித் தாக்கியும்  

விரைவொடு மெதிர்ந்தவர் தலைகள் வீழ்த்தியும்  

தெரிதரா தொளித்தருங் குறும்பு செய்தனர்.3.21.41

1304கல்லடர் பொருப்பிடைக் காலிக் காரரும்  

பல்லரும் திரிதரும் பாதை யோர்களு  

மெல்லையிற் சிறுகுடி யிருக்கின் றோர்களுஞ்  

சில்லறை பெரிதென நபிமுன் செப்பினார்.3.21.42

1305தேங்கமழ் தெரியலா ரீதென் செய்கையென்  

றாங்குறு மொற்றரை யறியக் கேட்டலும்  

பூங்கழ லிறைஞ்சிவாய் புதைத்து மென்மெலப்  

பாங்குறுஞ் செவிகொளப் பகரு வாரரோ.3.21.43

1306குரகதத் தொடும்சில படையுங் கூட்டியோர்  

வரையிடை சவீக்கெனுந் தலத்தில் வந்திருந்  

திருமன ஹறுபுத னிளவ லிவ்வணம்  

விரைவினிற் பகைபல விளைக்கின் றானென்றார்.3.21.44

1307பற்றல ரெனுமொழி செவியிற் பற்றலும்  

வெற்றிய பாலுபா னாவை வீறொடு  

மற்றையி னகரினுக் காதி யாகவைத்  

துற்றவெஞ் சமர்ப்படை யுடனெ ழுந்தனர்.3.21.45

1308குவிபெருஞ் சேனையும் பரியுங் கூட்டமுங்  

கவிகையுந் துவசமுங் கலப்பப் பல்லிய  

முவரியி னொலித்திட முகம்ம துஞ்செழும்  

புவிதிசை யதிர்தரக் கடிது போயினார்.3.21.46

1309பொழின்முகில் வரையிடை பதுறிற் போரினில்  

வழிநிண மறாதவேன் மன்னர் வெம்படைக்  

குழுவொடுங் கறுக்கறா வென்னக் கூறிய  

வெழிறருந் தலத்திடை யிறங்கி னார்களால்.3.21.47

1310மறைநபி முகம்மது மற்ற யார்களுந்  

தெறுகொலை வீரருஞ் சேனை மாக்களு  

மறைகட லெனவடுத் தனர்க ளீண்டென  

கறுபுதன் றிருமகன் காதி லோதினார்.3.21.48

1311அள்ளிலை வேலொடு மகும தின்படைப்  

புள்ளெழக் கறுக்கறாப் புலத்தி னுற்றவை  

விள்ளலுங் கறுபுதன் விடலை யாக்கமு  

முள்ளமும் வீரமு மொடுங்கி னானரோ.3.21.49

1312பொங்கிய தானையும் புரவிக் கூட்டமுந்  

தங்கிய பொருளுமத் தலத்தின் விட்டுவிட்  

டங்கவ ரொருவரு மறிகி லாநடுக்  

கங்குலங் காலையிற் கார்ந்து போயினான்.3.21.50

1313கரந்துபோ யினனா சென்னுங் கட்டுரை  

பரந்தன பாசறை முழுதும் பாய்கதிர்  

விரிந்தன விடிந்தன விரைவி னெங்கணுஞ்  

சரிந்தனர் குழுவொடுந் தறுகண் வீரரே.3.21.51

1314சரந்தரு தூணியுந் தனுவுந் தண்டமு  

மரந்தட வயிலுந்தா வச்சு வங்களும்  

பரந்தவெண் படங்குபா சறையும் வீதியு  

மிருந்தன போயின ரியாரு மென்பவே.3.21.52

1315வானவர் பரவிய வள்ளன் மானபி  

யீனமில் கறுக்கறா வெல்லை நீத்துவந்  

தானதோர் சவீக்கினி லரிகள் காண்கிலார்  

கானலர் படங்கும்பா சறையும் கண்டனர்.3.21.53

1316கருஞ்சகுந் தமுங்கொடிக் கணமுங் கங்கமு  

முரைஞ்சிடக் கொடியொடு நடந்த வொள்ளியோர்  

பெருஞ்சம ரெனுமொரு பெற்றி காண்கிலா  

ரருஞ்சுர வழியிளைப் பாறி னாரரோ.3.21.54

1317கட்டுவாம் புரவியும் படைக்க லன்களும்  

வட்டவெண் கவிகையு மிரச வர்க்கமு  

மொட்டகைத் திரள்களு மொளிர்நி சானியும்  

விட்டபல் பண்டமும் விரைவின் வாரினார்.3.21.55

1318சிறியரும் பெரியருஞ் சேனை வீரருங்  

குறியொடும் பலபொருள் கொள்ளை கொண்டதிற்  

றறுகிலா கறுபுசேய் தருமத் தாலன்றோ  

வறியவ ரெவர்களும் வலிய ராகினார்.3.21.56

1319கொள்ளையின் பலபொரு ளனைத்துங் கைக்கொடு  

கிள்ளையின் றிரளொடுங் கிளரும் வாளயின்  

மள்ளர்கள் சூழ்தர வள்ள னந்நபி  

நள்ளுறை யரியென நகர நண்ணினார்.3.21.57]()[சவீக்குப் படலம் முற்றிற்று.  

ஆகப் படலம் 21-க்குத் திருவிருத்தம்.......1319.  

]()[உள்ளுறை அட்டவணைக்குத் திரும்ப](https://www.projectmadurai.org/pm_etexts/utf8/pmuni0203.html#hd321)  

[  

###  .22 குதிரிப் படலம் (1320-1331)  

  

1320கொற்றவெண் கவிகை நீழ லுலகெலாங் குளிரச் செய்து  

வெற்றிகொண் டிசுலா மோங்க விறனபி யிருக்கு நாளிற்  

பற்றலர் தேயந் தோறும் பற்பல்கா லிருந்து சாவு  

மொற்றரி லொருவர் தோன்றிச் சிலமொழி யுரைப்ப தானார்.3.22.1

1321மதினமா நகரிற் றென்கீழ்த் திசையினில் வளமை யோங்கக்  

குதிவரால் வனச வாவி சூழ்தரு குதிரி யென்னும்  

பதிபனி சுலைமுக் கூட்டத் தாரினிற் பல்லர் கூண்டு  

விதிமுறை மறையின் மாற்றம் பொய்யென வெறுத்து மன்னோ.3.22.2

1322நன்னயச் கலிமா வென்னு நாமநா நாட்டு மாக்கள்  

சொன்னெறி வழுவ தாக்கித் தூடணித் திகல தாக  

மன்னநும் பெயருங் கூறும் வாய்மையு மதித்தி டாமற்  

பன்னருங் குறும்பு மேற்கொண் டிருந்தனர் பரிவற் றென்றார்.3.22.3

1323புவியிடந் திரிந்து நாளும் புகலுவோ ருரைத்த மாற்றஞ்  

செவிவழி புகுத லோடுஞ் செவ்விய ரிறசூ லுல்லா  

இபுன்ம்மி மக்த்தூ மென்னு மிளவலை நகரி னாட்டிக்  

கவனவெம் பரியுந் தானைக் கணத்தொடுங் கடிது போனார்.3.22.4

1324மதிதவழ் சிகர கோடி வரைபல கடந்து நன்னீர்  

நதிசில கடந்து மாறா நள்ளிருட் கான நீந்திக்  

கதிரவன் கதிரி னாலெண் காவதங் கடந்து வல்லே  

குதிரியென் றோங்குஞ் செல்வக் கொழுநக ரடுப்பப் புக்கார்.3.22.5

1325பூவலர் பொய்கை வேலிப் புறம்படர்ந் திலங்கச் சூழ்ந்த  

காவணி மதீன மூதூர் காவலர் வரவு கேட்டுக்  

கோவுடன் குடியுங் கூடுங் கூட்டமுங் குலைந்து தத்தஞ்  

சேவக மிழந்து நான்கு திசையினுஞ் சிதறிப் போனார்.3.22.6

1326பற்றலர் பதியை நீங்கிப் பஃறிசை படர்ந்தா ரென்ன  

வுற்றவ ருரைப்பத் தீனோ ரொண்புயங் குலுங்க நக்கிக்  

கற்றைவெண் ணிலவு காலுங் கவிகையுங் கொடையு மோங்கச்  

கொற்றவ ருடனு மேகிக் குதிரியி னிடத்தி லானார்.3.22.7

1327கூறிய குதிரி வாழ்ந்தோ ரொட்டகங் குதிரை காலி  

யேறுமே ழகங்க ளெல்லா மினத்தொடு மொருங்கு சேர்த்து  

மாறரு மணியும் பொன்னு மாடையு மினிதின் வாரி  

வேறினி யில்லை யென்னக் கவர்ந்தனர் விரைவி னன்றே.3.22.8

1328மட்டறும் பண்ட மியாவு மலிதரச் செறிந்து வைகு  

மொட்டகைத் திரளி னேற்றி யுறுநிரை யனைத்துஞ் சேர்த்து  

விட்டுமுன் னடத்தி வேந்தர் வீரர்வெம் பரியிற் சூழக்  

கட்டழ கெறிக்குஞ் சோதிக் காவலர் புறப்பட் டாரால்.3.22.9

1329ஓலவா ரியின்ற டாரி முரசங்க ளொலித்துப் பொங்க  

நீலவொண் கவிகை மேக நிழறர சலவாத் தார்ப்பக்  

கோல்வளை யாது செய்து குவலய முழுதுங் காத்த  

மாலையொண் புயத்து வள்ளன் மதீனமா புரத்தின் வந்தார்.3.22.10

1330கருதலர் பதியிற் புக்கிக் கவர்ந்தபல் பொருளும் பங்கிற்  

பிரிவிலா யார்கட் கீந்து பிடித்தவொட் டகையைந் நூற்றின்  

வரிமறை முறைநா னூறும் வரன்முறை யினிதி னல்கிப்  

பரிவினின் மற்ற நூறுந் தம்வசப் படுத்தி னாரால்.3.22.11

1331கோதுறு மருவார் நாட்டின் கொள்ளையின் முதல்க ளெல்லா  

மாதவ தீனர்க் கீந்து வானவர் பரவி வாழ்த்தத்  

தீதறச் செல்வ மோங்கச் செழுமறை நாளும் பொங்க  

வாதிதன் கிருபை தாங்கி யகுமது விருந்தா ரன்றே.3.22.12  

]()[குதிரிப் படலம் முற்றிற்று.  

]()[ஆகப் படலம் 22-க்குத் திருவிருத்தம்.....1331.  

]()[உள்ளுறை அட்டவணைக்குத் திரும்ப](https://www.projectmadurai.org/pm_etexts/utf8/pmuni0203.html#hd322)  

[  

###  .23 தீயம்றுப் படலம் (1332-1343 )  

  

1332பானலங் கழனி சூழ்ந்த நசுதெனும் பதியி னாளுங்  

கோனிலை பொருந்தி வாழுங் கத்துபான் கூட்டத் தாரை  

தீனிலைப் படுத்த வேண்டுஞ் செயலினைக் கருத்துட் கொண்டார்  

மானிலம் பாதந் தோயா வள்ளன்மா முகம்ம தன்றே.3.23.1

1333மலர்தலை யுலகம் போற்று மதீனமா நகார்ந் தன்னி  

லிலகிய புகழ்சேர் வள்ள லியலுது மானை வைத்துப்  

பலகதிப் பரியி னோடும் படைக்கலத் தரசர் சூழப்  

புலவர்க ளினிது வாழ்த்த முகம்மது புறப்பட் டாரால்.3.23.2

1334குறைவற நசுதில் வாழுங் கத்துபான் கூட்டத் தாரை  

மறைவழி யிசுலா மாக்கி மாதமொன் றிருந்த பின்னர்  

கறைநிணங் குருதி மாறாக் கதிர்வைவேல் வீரர் சூழ  

நறைமலர்த் துடவை போர்த்த மதீனமா நகரில் வந்தார்.3.23.3

1335நறாக்கனித் துடவை சூழ்ந்த மக்கமா நகரின் வாழ்வோ  

ரறாக்கதிர் புரிசைக் சாமி னியாத்திரை யகற்றிப் பின்ன  

ரிறாக்கினிற் றொழில்செய் கின்றா ரென்னுமச் செய்தி யாவு  

மறாக்கனக் கவிகை வள்ளன் முகம்மதுக் குரைத்தார் மன்னோ.3.23.4

1336சிலையயிற் படைக டாங்குஞ் செல்வரும் பரியுங் கூட்டிப்  

புலியெனும் காரி தாதன் புதல்வரைத் தலைமை செய்து  

நலிவற மக்க நாட்டார் வரும்வழி நாப்பண் வைகி  

வலியுட னிருந்து வெட்டிப் பறித்திவண் வருக வென்றார்.3.23.5

1337காரிதா தவத்தின் வந்த கண்மணி செய்தென் றோதும்  

வாரிச வதன மன்னர் முகம்மது பாதம் போற்றிக்  

கூரிலைக் கதிர்வே லேந்திக் கொலைமதக் களிறு போலப்  

பூரிகை பேரி யார்ப்பப் படையொடும் புறப்பட் டாரால்.3.23.6

1338கனவரை கடந்து கான்யா றுகள்பல கடந்து மாறாச்  

சினவரிப் புலியு லாவித் திரிவனம் பலகண் டேகி  

நனைபொழில் சூழி றாக்கு நாட்டுக்கும் வரிசை மக்க  

மெனுநக ரதற்கு நாப்ப ணிருந்ததீ யம்றைச் சார்ந்தார்.3.23.7

1339கொய்யுளைப் பரியும் வீரர் குழுவுமோர் வனத்தி னாக்கி  

மையலங் களிறு போன்ற காரிதா மதலை நான்கு  

பையல்க ளோடுந் தாமப் பதியிடை யிருக்குங் காலைப்  

பொய்யுறாச் செல்வ மக்கா புரத்தவர் வருதல் கேட்டார்.3.23.8

1340அடவியி னிருந்த சேனைத் திரளுமச் சுவமுங் கொண்டு  

கடிதினி லெழுந்து மாறாக் கதிர்ப்படைக் கலன்க ளேந்தி  

வடிவுறும் காரி தாதன் மதலையங் கெதிரி னேகி  

நெடிபடு கானஞ் சூழ்ந்த நெறியிடை மறித்து நின்றார்.3.23.9

1341பன்னருங் கதியிற் றாவும் பரியொடுஞ் சேனை யோடு  

மன்னபா சுபியா னென்னும் பெயரினன் வந்து தாக்கி  

யுன்னுமுன் சைதுக் காற்றா துடைந்துமற் றெவையும் போக்கித்  

தன்னகங் கலங்கி மக்க மாநக ரொல்லை சார்ந்தான்.3.23.10

1342ஏட்டலர் சோலை சூழி றாக்குமா நகரைச் சார்ந்த  

நாட்டுவா ணிபத்துக் கேற்ற நன்னயப் பொருள்க ளியாவுங்  

கூட்டிய பரியி னோடு மொட்டகைத் திரளுங் கொண்டு  

தீட்டும்வே லவர்கள் சூழ மதீனமா நகரஞ் சேர்ந்தார்.3.23.11

1343பாதையிற் பறித்த வெற்றிப் பலன்படு பொருள்க ளெல்லா  

மாதவன் காரி தாசேய் முகம்மதி னிடத்தி னீட்ட  

வேதநன் மறையி னுற்ற விதிப்படி தீனர்க் கீந்து  

பூதல மனைத்தும் போற்றப் புகழ்நபி யிருந்தா ரன்றே.3.23.12]()[தீயம்றுப் படலம் முற்றிற்று.  

]()[ஆகப் படலம் 23-க்குத் திருவிருத்தம்....1343  

]()[உள்ளுறை அட்டவணைக்குத் திரும்ப](https://www.projectmadurai.org/pm_etexts/utf8/pmuni0203.html#hd323)  

[  

###  .24 அபீறாபிகு வதைப் படலம்(1344-1383)  

  

1344மக்கமா நகரில் வாழுங் காபிரி லொருவன் மாறா  

விக்கின மென்ப யாவும் விளைத்திடுங் கொடிய நீரான்  

மைக்கலந் துயருஞ் சோலை கைபறில் வாழ்வோ னாளுந்  

துக்கமு மிழிவும் வீணும் விளைப்பது துணிந்து நின்றோன்.3.24.1

1345கள்ளமுங் கொலையும் பொய்யு நிந்தையுங் கள்ளு நீங்கா  

துள்ளகத் திருத்தி வாழு முயிர்த்துணை யாகக் கொண்டோ ன்  

வள்ளனந் நபிதந் நாமம் வழுத்திய மாந்தர்க் கெல்லா  

மெள்ளள விரக்க மில்லா திடும்புகள் விளைத்த சூமன்.3.24.2

1346கதிபெறுந் தீனுள் ளோரைக் கண்ணினுன் காண மேவான்  

பதிதொறு மருவார்க் கேயப் பண்புறு முதவி யானோன்  

சதிமனத் திபுலீ சென்போன் றனையரி லொருவன் போல்வான்  

அதபறி வென்ப தில்லா வகத்தபீ றாபி கென்போன்.3.24.3

1347இனையன பண்பி னோன்றன் செய்கையு மியற்கை யாவு  

மனனுற வைக றோறும் வரிசையங் குரிசில் கேட்டுப்  

புனைகழ லுதைக்குத் தந்த புதல்வரில் அப்துல் லாவைத்  

தனியழைத் திருத்தித் தோன்றா மறையினிற் சாற்று வாரால்.3.24.4

1348அழிவுறு நெறிமேற் கொண்ட காபிர்க ளறித றோன்றா  

வழியபீ றாபி தன்னைக் கைபறிற் புகுந்து வல்லே  

யிழிவுமற் றிடரு நீங்கக் கோறல்செய் திவணி னீவிர்  

குழுவுடன் வருக வென்றா ரன்னது கருத்துட் கொண்டார்.3.24.5

1349ஆரண நெறிம றாவன் ஸாரிகள் பதின்மர் சூழ  

வாரணி முலையார் சிந்தை மயக்குறும் வனப்பு வாய்ந்த  

தாரணி புயங்கள் விம்ம அப்துல்லா தயங்குங் காந்திக்  

கூரயில் கரத்திற் றாங்கிக் குரகத மேற்கொண் டாரால்.3.24.6

1350குரிசினந் நபியைப் போற்றிப் பதின்மர்தங் கூட்ட நீங்கா  

விரைவுட னெழுந்து போந்து விலங்கலும் வனமு நீந்திக்  

கருதல னிருந்து வாழுங் கைபறென் றோது மூரின்  

புரிசையின் புறத்தி னுற்றார் வணிகரைப் போன்று மாதோ.3.24.7

1351புரிசையுள் ளுறைந்த பேர்க்கும் புறநகர் புகுது வோர்க்கும்  

வரன்முறை வேட்ட யாவும் வாணிபத் தொழிலின் மாறி  

யொருவரு முழையிற் புக்கி யுசாவுதற் கிடங்கொ டாம  

லிருளினும் பகலு நீங்கா திரண்டுநா ளிருந்து மாதோ.3.24.8

1352மாசறப் பின்னர் மூன்றா நாளில்விண் மணிவில் வீழ்த்தி  

யோசைமேற் கடலிற் புக்கி யுலகமு மிருளுங் காலைக்  

காசறு மப்துல்லா வென் றோதிய களிறு காலிற்  

றூசியிற் றொருவி னோடுங் கரந்துசூழ் புரிசை புக்கார்.3.24.9

1353செருக்கொடும் புகுந்து வாரி வாயிலின் றிறவு கோல்வைத்  

திருக்குமவ் விடத்தைக் காணா திரவினிற் கரந்து நோக்கி  

யுருக்கறுத் திலங்கும் வேலோ ருறையிட மனைத்து நோக்கி  

மருக்கமழ் வீதி புக்கி நடந்தனர் வயங்க மாதோ.3.24.10

1354மன்னவர் மனைக ணோக்கி மாநகர்க் காவ லாளர்  

துன்னுமவ் விடங்க ணோக்கித் துரத்தபீ றாபி கென்போன்  

றன்னகப் புரிசை வாயிற் றன்னையு நோக்கி நோக்கிப்  

பொன்னணி மனையு மந்தப் புறத்தையு நோக்கி னாரால்.3.24.11

1355மரவங்கள் கிடந்து லாவு மணிப்புய வரையின் வள்ள  

லிரவங்குப் புகுந்து சாவி யெவ்விட மனைத்து நோக்கி  

யரவங்க ளொடுங்கு மட்டு மாயத்துப் பலகா லோதிக்  

கரவங்க மிதுகொ லென்னக் களித்தொரு புறத்தி னின்றார்.3.24.12

1356நள்ளிருட் காலை யாய திஃதென நடந்து சாவி  

யுள்ளுறைந் துறங்கு மொன்னார் தமைக்கடந் தொளித்தோர் பாலி  

றள்ளரும் பலகை தாங்கிப் பேழையிற் றடக்கை நீட்டிக்  

கொள்ளருங் காப்பு வாய்ந்த திறவுகோ லனைத்துங் கொண்டார்.3.24.13

1357அவ்விட மகன்று மெல்ல வடிபெயர்த் தொதுங்கி நீங்கிக்  

கௌவைக டோ ன்றா நீண்ட கபாடத்தின் வாயி னண்ணிச்  

செவ்விய திறவு கோலாற் பூட்டினைத் தீண்டி நீத்து  

நொவ்விதிற் றிறந்துள் ளாய கரப்பையார் நுவல வல்லார்?3.24.14

1358செறித்த பொற் கதவ மெல்லா மிமைப்பினிற் றிறந்து மூடிக்  

குறித்தவன் வாயில் புக்கிக் கூண்டவர் துயிற னோக்கி  

யெறித்தவெண் காந்திமாட மெங்கணுந் திரிந்து பள்ளி  

யறைத்தலந் திறந்துள் ளாகி யடுத்தொரு புறத்தி னின்றார்.3.24.15

1359திரைத்துகி லடுத்தன் னோனித் திரையினை யுணருங் காலை  

விரித்தசெங் காந்திச் செவ்வி யெரிவிளக் கவிந்த பின்னர்  

வரித்தடங் கண்ணி னாளு மன்னனும் விழிப்பதாக  

விருத்தல்கண் டிருந்தா ராங்கோ ரிளம்புலி யிருந்த தொத்தே.3.24.16

1360இருவருந் துயிறல் கொள்ளா திருந்தன ரிருளு மாய  

வுருவிவாட் டடக்கை நீட்டி யோங்கினோ மாகி லம்ம  

வரிவையோ வவனோ வாவி யளிப்பவ ரென்ன வின்னே  

தெரிவரி தென்ன மாழ்கிச் சிந்தையிற் றேம்பி னாரால்.3.24.17

1361கங்குலி னெதிர்ந்து தாவும் போதினிற் கடிதி னாவி  

மங்கையே வழங்கி னாளேல் மாநில முழுதுங் கொள்ளாப்  

பங்கமும் பவமுந் தூறும் பழியும்வந் தடையு மென்ன  

வங்கையிற் பிடித்த வாளை யணிநிலஞ் சேர்த்தி னாரால்.3.24.18

1362கொல்வதற் கிசைந்து நின்றேங் காலையுங் குறுகிப் போய  

மல்வளர் புயத்தி னானு மங்கையுந் தெரித றோன்றா  

வில்விடுத் தகன்று சார்பி னெய்திங் குறைந்து நாளைச்  

செல்வதெவ் வண்ண மென்ன வடிக்கடி தெருமந் தாரால்.3.24.19

1363கொற்றவ னாவி போவ தன்றிவை குறித்து நோக்கி  

னிற்றனம் மாவி யென்ன விடைந்திடைந் தெண்ணுங் காலைக்  

கற்றையங் கரிய கூந்தற் கன்னியை விளித்து மன்ன  

னுற்றறி யென்பான் போலச் சிலமொழி யுரைப்ப தானான்.3.24.20

1364பன்மணிக் கலன்கள் பூண்டு பரிமளந் திமிர்ந்து வாசச்  

சின்மலர் செருகுங் கூந்தற் சேயிழை யொருத்தி யென்பாற்  

பின்முகந் திரும்பி யேறா மொழிபல பிதற்றிப் பேசி  

வன்மமுற் றிருப்பக் கண்டேன் கனவென வழங்கி னானால்.3.24.21

1365கூறிய மொழியைக் கேட்டுக் கொவ்வையங் கனிவாய்ப் பேதை  

வேறொரு மாதை யுள்ளம் விரும்பினை யதனா லிந்தப்  

பேறுடன் கனவு காணப் பெற்றனை யென்ன வூடிச்  

சீறிய வெகுளி பொங்க விருவிழி சிவந்து நின்றாள்.3.24.22

1366அறக்கடிந் துரைப்பக் கேட்ட வாடவ னவளை நோக்கிப்  

பெறற்கரும் பெண்மை நல்லாய் பிறிதொரு மாதையாவி  

யிறக்கினு மிறப்பதல்லா னினைத்தில னெளியே னென்னத்  

திறக்கரும் வெகுளி மாற வூடலைத் திருத்தி னானால்.3.24.23

1367ஊடலைத் திருத்தி யன்னோ னுரைத்திடுந் தொனியும் வாய்ந்த  

பேடைமா மயிலன் னாள்வாய் பிறந்தசொற் றொனியு நீங்கிக்  

கூடுறா திருக்குந் தானக் குறிப்பினை யுணர்த்தக் கேட்டுப்  

பீடுற நலிதல் போக்கி மனத்தினிற் பிரிய முற்றார்.3.24.24

1368இருந்தவ ரெழுந்து வீழ்த்த திரையினை யீழ்த்துட் புக்கி  

யரிந்திடுங் கதிர்வெள் வாளை யங்கையிற் பூட்டி யன்னோன்  

றிருந்தவங் கவளுக் கோது மொழிவழி சென்று செந்நீர்  

சொரிந்திட வெறிந்து நின்றார் சூரர்க டிலத மன்னார்.3.24.25

1369ஊறுபட் டெழுந்து வாய்விண் டுரப்பியாங் கரித்திவ் வில்லின்  

வேறுபட் டெவரோ கொன்றா ரென்னவாய் வெருவிக் கூவ  

வேறுபட் டவரியார் கொன்றா ரெவரென விடைந்து மாந்தர்  

தேறுபட் டிலராய் மாழ்கி மனையிடஞ் செறிந்தார் மன்னோ.3.24.26

1370எறிந்தொளித் திருந்தோர் காயஞ் சிறிதென மனத்தி னெண்ணி  

யுறைந்துசா வுவர்போ லாங்கி னுற்றவா ளோங்கிப் பின்னுங்  

குறைந்துயிர் மீளத் தாக்கிக் கூரிருட் காலை கூண்டு  

நிறைந்தவ ருடனு நின்று பயப்பய நீங்கி னாரால்.3.24.27

1371மறந்தருங் கொடிய வஞ்ச மனத்தபீ றாபி கின்னே  

யிறந்தன னுயிர்பெற் றானென் றிரண்டிலொன் றறிவோ மென்னத்  

திறந்தரு மப்துல் லாவென் றோதிய திருப்பேர் மன்னர்  

நிறந்தரந் தெரியாக் கங்கு னின்றன ரொருபா லன்றே.3.24.28

1372இருந்தன ரெவர்கொ லென்பா ரியாவரிற் புகுந்தா ரென்பார்  

தெரிந்திலன் காணு மென்பார் தீபமு மிலையோ வென்பார்  

கரந்தவ ருளரோ வென்பா ரொருவருங் காணோ மென்பார்  

சொரிந்தது குருதி யென்பார் சோர்ந்தனன் மன்ன னென்பார்.3.24.29

1373உண்டிலை யாவி யென்பா ருயிர்துடிக் கின்ற தென்பார்  

விண்டனன் மாற்ற மென்பார் விழித்தனன் காணு மென்பார்  

கண்டவ ருளரோ வென்பார் காயத்திற் பிழைப்பி லென்பார்  

மண்டலம் புகழும் வேந்தே மாயமோ விளைந்த தென்பார்.3.24.30

1374என்னினிச் செய்வோ மென்பா ரிடைந்திடைந் தேங்கி நிற்பார்  

பன்னுவ தென்கோ லென்பார் பழிமுடித் தவரா ரென்பார்  

முன்னையூழ் விதிகொ லென்பார் முனையகத் திறந்தி டாது  

மன்னவ னாவி வீணில் வழங்கினான் காணு மென்பார்.3.24.31

1375மடிந்தன னென்னு மாற்றம் வழங்கிடக் கடலி னாப்பண்  

படர்ந்தவெண் டிரையிற் றத்திப் பன்மணி நிதியத் தோடு  

முடைந்திடுங் கலம தொப்ப மன்னவன் மனையு ளெங்கு  

மிடைந்திடைந் திரங்கி யேங்கி யெழுந்துகொல் லென்ற தன்றே.3.24.32

1376மாற்றல னிறந்தா னென்ன மனமகிழ்ந் துவகை பொங்கிப்  

போற்றிநன் னபியை வாழ்த்தி யப்துல்லா பூரிப் போடுந்  

தோற்றிடா தொதுங்கி வாய றொறுங்கடந் தெளிதி னேகித்  

தீற்றிவெண் ணிலவு காலும் புரிசையின் வாயிற் சேர்ந்தார்.3.24.33

1377புரிசையின் வாயி லாலும் பொதி யிருட் காலையாலும்  

வரிமுறைப் படியிற் காலை வைத்திடத் தவறி வீழ்ந்து  

தரிபடற் கரிதா யோர்தா ளொடிந்ததத் தாளி னோடும்  

விரைவொடு மெழுந்து சாரும் விடுதியை நண்ணி னாரால்.3.24.34

1378மூரியங் கணைக்காற் கீழ்பான் முகிழ்தரும் பரட்டின் மேல்பாற்  

சார்பற வொடிந்த காலைத் தன்றலைப் பாகிற் சுற்றி  

யூரினி லெவர்க்குந் தோன்றா துறைந்தன ருறைந்த பின்னர்  

பாரிருட் படல நீத்துப் பகலவ னுதயஞ் செய்தான்.3.24.35

1379கதிரவ னெழுந்தோர் சாம மிருந்தவண் கடந்து வல்லே  

பதின்மருந் தாமு மாக வேறொரு பாதை பற்றி  

முதிர்தரு முளரி நீந்தி முகிலுறை வரைக ணீங்கி  

மதுரமென் மறையோர் வாழ்த்த மதீனமா நகரின் வந்தார்.3.24.36

1380நகரினிற் புகுந்து வேத நாயகர் பதத்தை நண்ணிப்  

புகுமிடத் துறைந்த செய்தி யாவையும் புகன்று காலிற்  

றகைபடுத் தொடிந்த வாறு தன்னையு முரைத்து நின்றார்  

மகிதலம் புகழுங் கீர்த்தி மன்னவ ரப்துல் லாவே.3.24.37

1381கொடியவஞ் சகத்தைச் சூழ்ந்த குணத்தபீ றாபி காவி  

முடிவினைக் கேட்டு தீனின் முரட்பகை தவிர்ந்த தென்ன  

நெடியவ னிறசூ லுல்லா நேரலர்க் கரியே றன்னா  

ரொடிபடுந் தாளை நோக்கி யோதிச்செங் கரத்திற் றொட்டார்.3.24.38

1382என்பற முறிந்து தோலு மிழ்ந்தொரு நரம்பிற் றூங்கித்  

துன்புறுந் தாளி னீண்ட திருக்கரந் தொட்டு நீவ  

வன்புறப் பொருந்திக் காய மென்பதோர் வடுவு மின்றி  

முன்பிருந் ததனிற் செவ்வி மும்மடங் காயிற் றன்றே.3.24.39

1383கடங்கரைத் திறைக்கும் வெற்றிக் களிறெனு மப்துல் லாவை  

யிடம்பெற விருத்திச் செய்யும் வரிசைக ளனைத்து மீந்து  

தடங்கடற் புடவி காத்துத் தரியலர்க் கரியே றென்ன  

மடங்கலா சனத்தின் வைகி முகம்மதாண் டிருந்தா ரன்றே.3.24.40]()[அபீறாபிகு வதைப் படலம் முற்றிற்று.  

]()[ஆகப் படலம் 24-க்குத் திருவிருத்தம் .....1383.  

]()[உள்ளுறை அட்டவணைக்குத் திரும்ப](https://www.projectmadurai.org/pm_etexts/utf8/pmuni0203.html#hd324)  

[  

###  .25. அசனார் பிறந்த படலம் (1384-1403 )  

  

1384மருந்தெ னுங்கலி மாவுரை விதைத்துமக் காவி  

லிருந்து மாமதீ னாவிடத் தினிதெழுந் தருளித்  

திருந்த வாண்டொரு மூன்றினில் தீன்பயிர் விளைத்துப்  

பொருந்து நாளினி னுற்றவை யினிற்சில புகல்வாம்.3.25.1

1385ஒலிகொண் மாக்கடன் மணியெனு நபியுயிர்க் குயிராய்  

வலியும் வீரமும் வெற்றியுந் திரண்டொரு வடிவாய்  

நிலனு தித்துய ரும்பரின் வரிசையி னிறைந்த  

குலவு நீள்புக ழுமறுகத் தாபெனுங் குரிசில்.3.25.2

1386அருந்த வத்தினி லீன்றெடுத் துவந்தபெண் ணரசைக்  

கருந்த டங்கயற் கண்ணியை நறுமொழிக் கனியை  

வருந்து மெல்லிழைக் கொடியைமென் பிடிநடை மயிலைப்  

பொருந்து மாரமு தையபு சாவெனும் பூவை.3.25.3

1387குறைஷி யங்குலக் காவினி லுறைந்தகோ குலத்தைப்  

பொறையு நீதியு மொழுக்கமும் விளைத்தபொன் னிலத்தை  

யுறையுங் கற்பினுக் குறையிடத் தினையொளிர் மணியை  

மறையி னேர்நபி முகம்மது வதுவையின் மணர்ந்தார்.3.25.4

1388புரந்த ராதிபர்க் கரியும றருள்புதல் வியரைத்  

தெரிந்த நன்மொழி தரும்ஹபு சாவெனுந் திருவை  

வரைந்து நந்நபி யின்புறும் வாரியின் மூழ்கிப்  

பிரிந்தி டாநலம் பொருந்தியுண் டிருந்ததற் பின்னர்.3.25.5

1389பூத லம்புகழ் தருங்கதீ ஜாபுதல் வியரின்  

மாத ருக்கர சும்முக்குல் தூமணி விளக்கைக்  

கோதி லாவுது மான்மனங் களிப்புறக் கொடுத்தா  

ராத ரத்துடன் மகிழ்ந்தினி துறைந்தன ரன்றே.3.25.6

1390மறமும் வீரமு மிலகிய வேலுது மானுக்  

குறையு மாவியின் மிக்குயிர் புதல்வியை யுதவிக்  

கறைகொள் வெங்குபிர்க் குலங்கடிந் தருங்கலி மாவை  

நறைத ரும்புவி யிடத்தினி னடத்துமந் நாளில்.3.25.7

1391மல்வ ளர்ந்தெழும் புயன்உசை மாவரத் துதித்த  

செல்வி யையெழில் ஸெயினபைப் பொறைச்செழு மமுதைப்  

பல்வி தத்தொடுந் திருமண முடித்திசை பரப்பி  

யில்வ ளத்தொடு முறைந்தனர் ஹபீபெனு மிறசூல்.3.25.8

1392செருகு பூங்குழற் ஸெயினபைத் திருநபி மணந்த  

வருட மங்கையர்க் கரசெனும் பாத்திமா வயிற்றிற்  

கருவெ னத்தரித் தும்பரின் பேரொளி கவின  

முரியு மெல்லிடை தெரிதரக் கருப்பமு முதிர்ந்த.3.25.9

1393கடைந்த வேல்விழி வட்டணித் தெழின்முகங் கசங்க  

நடந்து நாலடி வைத்திடிற் பசந்தமெய் நலியத்  

திடந்த ராதுள மிடைந்திடத் தெரியல்க டுயல  

மடந்தை யர்க்கர சியர்க்கரும் வருத்தமுற் றனவால்.3.25.10

1394இறம லான்பதி னைந்தினில் வெள்ளியி னிரவின்  

மறுவில் கற்புடை பாத்திமா வெனுந்திரு மடமா  

னறமும் வெற்றியு மோருரு வெடுத்தென வரிதிற்  

பொறையு யிர்த்தன ரொளிதர வொருபுதல் வனையே.3.25.110

1395பொருவி லாமுத லவன்றிருப் புலியெனு மலிக்குப்  

பெருகுஞ் செல்வத்துட் பிறந்தது மகவெனக் கேட்றி  

முருகு லாவுமெய் புளகெழ முகமதி யிலங்க  

வரிசை நந்நபி வந்தன ரவர்திரு மனையின்.3.25.12

1396ஆர ணத்திரு நாவினர் சூழ்தர வடுத்த  

கார ணக்கட லெனுமுகம் மதுசெழுங் கரத்திற்  

பூர ணக்கதிர் பிறங்கிய புதல்வனை யேந்திக்  

கூரும் வேல்விழி மடந்தையர் விரைவினிற் கொடுத்தார்.3.25.13

1397தீங்க கற்றிய மகள்மகன் வலத்திருச் செவியின்  

வாங்கு ரைத்திடக் காதினிக் காமத்தும் வழங்கிப்  

பாங்கு றக்கமழ் தருநறும் பரிமள மெடுத்துத்  

தாங்கு மென்சிரத் தினிலழ குறத்தட வினரால்.3.25.14

1398பொன்னி லத்துறு மவர்களா மீனெனப் புகல  

வின்னல் போக்கிய முதியவ ரிருகையேத் திரப்ப  

வுன்னு மாமறை வாழ்த்தொடு மொருதுஆ வோதி  

மன்னர் மன்னபி கொடுத்தனர் போந்தனர் மனையில்.3.25.15

1399தெரித ரத்தின மேழினிற் செழும்புவி புரக்கு  

மரசர் நாயகர் மகள்மனை யடுத்தரும் புதல்வன்  

கரிய மென்சிர மயிரினைக் களைவித்தவ் விடையி  

னிரசி தஞ்சதக் காவென வெடுத்தினி தளித்தார்.3.25.16

1400கொறியி ரண்டறுத் துடன்அக்கீக் காவினைக் கொடுத்துப்  

பொறையின் மிக்குயர் மருத்துவப் பூங்கொடி தனக்குத்  

தறுகி லாதொரு குறங்குமோர் தமனியக் காசும்  

பெறுக வென்றினி தளித்தனர் தூதரிற் பெரியோர்.3.25.17

1401முசுலி மானவர் செயுந்தொழிற் சடங்குகண் முடித்துக்  

திசையெ லாம்புகழ்ந் துரைதரப் பேசிய செம்மல்  

வசைய றுங்கரத் தெடுத்தரும் பேரனை வாழ்த்தி  

யசனெ னச்செழுந் திருப்பெயர் தரித்தன ரன்றே.3.25.18

1402உருவு மந்தமு நிறமுநந் நபியென வொளிரு  

மரும கச்செழுங் குழவியுஞ் ஜிபுரியீ லணுகி  

யிருடொ றுமணித் தொட்டிலை யசைத்தரு கிருந்து  

வரிசை செய்திட நாயகன் வளர்த்திட வளர்ந்த.3.25.19

1403இந்த மானில மடந்தைய ரெவருமீ டேற  

வந்த நாயகி பாத்திமா தருதிரு மகவைச்  

சிந்தை கூர்தரு முவப்பொடுந் தினந்தினம் போற்றி  

யந்த நாயகன் றூதுவ ரிருக்குமந் நாளில்.3.25.20]()[அசனார் பிறந்த படலம் முற்றிற்று.  

]()[ஆகப் படலம் 25க்குத் திருவிருத்தம் ....

1403  

]()  

[This file was last revised on 10 March

2004  

Please send your comments to the]()[webmasters of this website](mailto:kalyan@softhome.net, kumar@vt.edu?subject=PM203-ciRappurANam -canto 3 part 2).