---
title: 'மூதுரை'
bookId: '0005'
description: 'மூதுரை ஔவையார் இயற்றிய ஒரு தமிழ் நீதி நூல். பழமையான அறக்கருத்துகளைக் கொண்டிருப்பதால் இது மூதுரை (மூப்பு + உரை) என அழைக்கப்படுகிறது. இதற்கு வாக்குண்டாம் என்ற இன்னொரு பெயரும் உண்டு. இதன் கடவுள் வாழ்த்துப் பாடல் “வாக்குண்டாம்” என்று வழங்கப்படுவதால் இப்பெயர் ஏற்பட்டது. இந்நூலில் 30 வெண்பாப் பாடல்கள் அமைந்துள்ளன. ஒவ்வொரு பாடலும் ஒரு தனிக்கருத்தை வலியுறுத்துகிறது.'
weight: 2
authors:
- ஒளவையார்
genres:
- நீதிநெறி
---
  
**கடவுள் வாழ்த்து**    
  
>  வாக்குண்டாம் நல்ல மனமுண்டாம் மாமலராள்  
>  நோக்குண்டாம் மேனி நுடங்காது -பூக்கொண்டு  
>  துப்பார் திருமேனி தும்பிக்கை யான்பாதம்  
>  தப்பாமல் சார்வார் தமக்கு.  
  
1. நன்றி ஒருவர்க்குச் செய்தக்கால் அந்நன்றி  
என்று தருங்கோல் என வேண்டா - நின்று  
தளரா வளர்தெங்கு தாளுண்ட நீரைத்  
தலையாலே தான்தருத லால் 


1. நல்லார் ஒருவர்க்குச் செய்த உபகாரம்  
கல்மேல் எழுத்துப்போல் காணுமே - அல்லாத  
ஈரமிலா நெஞ்சத்தார்க் கீந்த உபகாரம்  
நீர் மேல் எழுத்துக்கு நேர் 


1. இன்னா இளமை வறுமைவந் தெய்தியக்கால்  
இன்னா அளவில் இனியவும்-இன்னாத  
நாளல்லா நாள்பூந்த நன்மலரும் போலுமே  
ஆளில்லா மங்கைக் கழகு 


1. அட்டாலும் பால் சுவையில் குன்றா(து) அளவளவாய்  
நட்டாலும் நண்பல்லார் நண்பல்லர்  
கெட்டாலும் மேன்மக்கள் மேன்மக்களே; சங்கு  
சுட்டாலும் வெண்மை தரும் 


1. அடுத்து முயன்றாலும் ஆகும்நாள் அன்றி  
எடுத்த கருமங்கள் ஆகா - தொடுத்த  
உருவத்தால் நீண்ட உயர்மரங்கள் எல்லாம்  
பருவத்தால் அன்றிப் பழா  


1. உற்ற இடத்தில் உயிர்வழங்கும் தன்மையோர்  
பற்றலரைக் கண்டால் பணிவரோ - கற்றூண்  
பிளந்திறுவ தல்லால் பெரும்பாரம் தாங்கின்  
தளர்ந்து வளையுமோ தான் 


1. நீர் அளவே ஆகுமாம் நீர் ஆம்பல் தான்கற்ற  
நூல் அளவே ஆகுமாம் நுண் அறிவு - மேலைத்  
தவத்து அளவே ஆகுமாம் தான்பெற்ற செல்வம்  
குலத்து அளவே ஆகுமாம் குணம்  


1. நல்லாரைக் காண்பதுவும் நன்றே நலமிக்க  
நல்லார்சொல் கேட்பதுவும் நன்றே - நல்லார்  
குணங்கள் உரைப்பதுவும் நன்றே; அவரோடு  
இணங்கி இருப்பதுவும் நன்று 


1. தீயாரைக் காண்பதுவும் தீதே திருவற்ற  
தீயார்சொல் கேட்பதுவும் தீதே - தீயார்  
குணங்கள் உரைப்பதுவும் தீதே; அவரோடு  
இணங்கி இருப்பதுவும் தீது 


1. நெல்லுக் கிறைத்தநீர் வாய்க்கால் வழியோடிப்  
புல்லுக்கும் ஆங்கே பொசியுமாம் - தொல் உலகில்  
நல்லார் ஒருவர் உளரேல் அவர்பொருட்டு  
எல்லார்க்கும் பெய்யும் மழை


1. பண்டு முளைப்பது அரிசியே ஆனாலும்  
விண்டு உமிபோனால் முளையாதாம் - கொண்டபேர்  
ஆற்றல் உடையார்க்(கு) ஆகாது அளவு இன்றி  
ஏற்ற கருமம் செயல்

1. மடல் பெரிது தாழை (;) மகிழ் இனிது கந்தம்  
உடல்சிறியர் என்று இருக்க வேண்டா - கடல்பெரிது  
மண்ணீரும் ஆகா(து) அதனருகே சிற்றூறல்  
உண்ணீரும் ஆகி விடும்

1. கவையாகிக் கொம்பாகிக் காட்டகத்தே நிற்கும்  
அவையல்ல நல்ல மரங்கள் - அவைநடுவே  
நீட்டோ லை வாசியா நின்றான் குறிப்பறிய  
மாட்டாதவன் நன்மரம்

1. கான மயிலாடக் கண்டிருந்த வான்கோழி  
தானும் அதுவாகப் பாவித்துத் - தானும் தன்  
பொல்லாச் சிறகைவிரித்(து) ஆடினால் போலுமே  
கல்லாதான் கற்ற கவி

1. வேங்கை வரிப்புலிநோய் தீர்த்த விடகாரி  
ஆங்கதனுக்(கு) ஆகாரம் ஆனால்போல் - பாங்கறியாப்  
புல்லறி வாளர்க்குச் செய்த உபகாரம்  
கல்லின்மேல் இட்ட கலம்

1. அடக்கம் உடையார் அறிவிலர் என்றெண்ணிக்  
கடக்கக் கருதவும் வேண்டா - மடைத் தலையில்  
ஓடுமீன் ஓட உறுமீன் வருமளவும்  
வாடி இருக்குமாம் கொக்கு

1. அற்ற குளத்தில் அறுநீர்ப் பறவைபோல்  
உற்றுழித் தீர்வர் உறவல்லர் -அக்குளத்தில்  
கொட்டியும் ஆம்பலும் நெய்தலும் போலவே  
ஒட்டி உறுவார் உறவு

1. சீரியர் கெட்டாலும் சீரியரே; சீரியர் மற்(று)  
அல்லாதார் கெட்டால் அங் கென்னாகும்? - சீரிய  
பொன்னின் குடம்உடைந்தால் பொன்னாகும் என்னாகும்  
மண்ணின் குடம் உடைந்தக் கால்

1. ஆழ அமுக்கி முகக்கினும் ஆழ்கடல்நீர்  
நாழி முகவாது நால்நாழி - தோழி  
நிதியும் கணவனும் நேர்படினும் தத்தம்  
விதியின் பயனே பயன்

1. உடன்பிறந்தார் சுற்றத்தார் என்றிருக்க வேண்டா  
உடன்பிறந்தே கொல்லும் வியாதி - உடன் பிறவா  
மாமலையில் உள்ள மருந்தே பிணிதீர்க்கும்  
அம்மருந்து போல்வாரும் உண்டு

1. இல்லாள் அகத்திருக்க இல்லாதது ஒன்றில்லை  
இல்லாளும் இல்லாளே ஆமாயின் - இல்லாள்  
வலிகிடந்த மாற்றம் உரைக்குமேல் அவ்வில்  
புலிகிடந்த தூறாய் விடும்

1. எழுதியவா றேகாண இரங்கு மடநெஞ்சே  
கருதியவா றாமே கருமம் - கருதிப்போய்க்  
கற்பகத்தைச் சேர்ந்தார்க்குக் காஞ்சிரங்காய் ஈந்ததேல்  
முற்பவத்தில் செய்த வினை

1. கற்பிளவோ(டு) ஒப்பர் கயவர் கடுஞ்சினத்துப்  
பொற்பிளவோ(டு) ஒப்பாரும் போல்வாரே - விற்பிடித்து  
நீர்கிழிய எய்த வடுப்போல மாறுமே  
சீர்ஒழுகு சான்றோர் சினம்

1. நற்றாமரைக் கயத்தில் நல் அன்னம் சேர்தாற்போல்  
கற்றாரைக் கற்றாறே காமுறுவர் - கற்பிலா  
மூர்க்கரை மூர்க்கரே முகப்பர் முதுகாட்டில்  
காக்கை உகக்கும் பிணம்

1. நஞ்சுடைமை தானறிந்து நாகம் கரந்துறையும்  
அஞ்சாப் புறங்கிடக்கும் நீர்ப்பாம்பு - நெஞ்சில்  
கரவுடையார் தம்மைக் கரப்பர் கரவார்  
கரவிலா நெஞ்சத் தவர்

1. மன்னனும் மாசறக் கற்றோனும் சீர்தூக்கின்  
மன்னனில் கற்றோன் சிறப்புடையன் - மன்னர்க்குத்  
தன்தேசம் அல்லால் சிறப்பில்லை கற்றோற்குச்  
சென்றஇடம் எல்லாம் சிறப்பு

1. கல்லாத மாந்தர்க்குக் கற்றுணர்ந்தார் சொல்கூற்றம்  
அல்லாத மாந்தர்க்(கு) அறம்கூற்றம் - மெல்லிய  
வாழைக்குத் தான்ஈன்ற காய்கூற்றம் கூற்றமே  
இல்லிற்(கு) இசைந்து ஒழுகாப் பெண்

1. சந்தன மென்குறடு தான்தேய்ந்த காலத்தும்  
கந்தம் குறைபடா (து;) ஆதலால் - தம்தம்  
தனம்சிறியர் ஆயினும் தார்வேந்தர் கேட்டால்  
மனம்சிறியர் ஆவரோ மற்று

1. மருவினிய சுற்றமும் வான்பொருளும் நல்ல  
உருவும் உயர்குலமும் எல்லாம் -திருமடந்தை  
ஆகும்போ(து) அவளோடும் ஆகும்; அவள்பிரிந்து  
போம்போ(து) அவளோடு (ம்) போம்

1. சாந்தனையும் தீயனவே செய்திடினும் தாம்அவரை  
ஆந்தனையும் காப்பர் அறிவுடையோர் - மாந்தர்  
குறைக்கும் தனையும் குளிர்நிழலைத் தந்து  
மறைக்குமாம் கண்டீர் மரம்  
